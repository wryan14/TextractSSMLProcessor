LIBLLUS EMENATIONIS 
LEPORIUS,MONACHUS ET PRESBYTER.

Leporius natione Gallus monachum Massiliae ut
videtur primum egit; qui cum in eo monastico instituto
vitae probitate morumque innocentia reliquos
antecelleret; ratus deinceps arbitrio tantum et conatu
proprio, non Dei adjutorio, se fuisse id assecutum,
Pelagianum dogma profiteri coepit. Ita de eo testatur
Gennadius . His consona tradit Cassianus . Neque
vero unius Pelagii sectatorem se praebuit Leporius;
sed ulterius progressus, in impietatem incidit
quam postea Nestorius in Oriente latius propagavit:
adeo ut, eodem Cassiano teste , posterioris hujus
haereseos assertor apud Gallias inter primos aut inter
maximos fuerit recensitus. Eadem praeterea memoriae
consignavit Facundus Hermianensis episcopus
. Scribit autem modo laudatus Collationum
auctor , istiusmodi venenosam pestem aetate sua
emersisse et maxime Beligarum urbe, sive ut alia fert
lectio, ex maxima Veligarum urbe: ut propterea incertum
sit an Belicam ad Rhodanum in Bressia, an
vero Augustam Trevirorum designare voluerit. Sirmondus
et Garnerius posteriori lectioni adhaerentes,
urbem Trevirensem intelligunt: neque
abnuit Tillemontius . Ea in urbe scilicet errores
suos hauserit primum docueritve Leporius, quos
postmodum in Provinciam regressus quadam in epistola
evulgavit, quae grave scandalum peperit et offendiculum
charitatis, ut ipsemet in suo libello Emendationis
fatetur . Qui tamen, licet a Cassiano
aliisque Gallicanis doctoribus ut impietatem ejuraret
admonitus, salubre consilium insuper habens, pro
sui demum erroris praesumptione merito a Proculo
et Cyllinio Gallicanis episcopis ex Ecclesia fuit ejectus.
Quod quidem liquet ex epistola patrum Africanorum
ad eosdem episcopos, quae Leporii libello
subjicitur. 2. Ille vero ab solo patrio extorris, cum aliquot
suae pravitatis sequacibus in Africam transfretavit:
ubi gratia Dei aspirante, Africanorum quorumdam
praesulum, sed Augustini praesertim, studio errorem
agnovit deposuitque, ac sanam doctrinam est professus.
Verum cum in Galliis scandalum pluribus intulisset,
epistolam dedit suae fidei testem ad Proculum
et Cyllinium aliosque Galliarum episcopos, quam hac
subscriptione firmavit : Ego Leporius libellum
meo sensu dictatum, in quo fidem meam, Deo volente,
in finem usque tenebo, medullitus exprimere volens
coram sanctis episcopis in ecclesia Carthaginiensi relatum
subscripsi. Quo de Libello Leporii Cassianus :
Ita, inquit, male conceptam persuasionem magnifice
condemnavit; ut non minus pene admiranda sit correctio
illius, quam illaesa multorum fides: quia primum
est, errorem penitus non incurrere; secundum, bene
repudiare. Subditque: Is ergo in se reversus, non solum
in Africa, ubi tunc erat et nunc est, tam errorem
suum cum dolore, quam sine pudore confessus est; sed
etiam ad omnes admodum Galliae civitates, flebiles confessionis
ac planctus sui litteras dedit: scilicet ut ubi
deviatio ejus prius cognita erat, illic etiam emendatio
nosceretur; et qui testes erroris antea fuerant, iidem
postea correctionis essent. 3. Porro hujusmodi Leporianum libellum ab Augustino
fuisse conscriptum, cum ex stylo tum ex
loquendi formulis nonnulli viri docti existimarunt,
Garnerius , Quesnellius , Tillemontius atque
operum Norisianorum editores : iis imprimis permoti
rationibus, quod inter testimonia epistolae S.
Leonis 165 subjecta Leporii libellus Augustini
nomine inscribitur. Idem factitatum, inquiunt, in
actione II concilii Chalcedonensis . Neque aliter
legitur apud Theodoritum . At vero hic advertendum,
unum eumdemque esse locum ex Leporii libello
desumptum , qui apud laudatos scriptores occurrit:
ut propterea ex una Leonis epistola manasse
dicenda sit sententia de libelli Leporiani auctore
Augustino. Nam quod attinet ad concilium Chalcedonense,
eadem Leonina epistola in eo recitatur.
Theodoritus autem, cum eadem verba in medium
proferat, illa vero ex eadem Leonis epistola exscripsisse
intelligitur. Caeterum magnus ille pontifex haud
aliam fortasse ob causam opusculum illud Augustino
tribuerit, quam quia noverit fuisse ab eo approbatum
suaque subscriptione monitum. Constat enim a quatuor
episcopis Afris quos inter eminet Augustinus,
fuisse subscriptum libellum: qui praeterea ea occasione
Proculo et Cyllinnio episcopis Gallis communem
scribentes epistolam, inter caetera haec habent maxime
animadvertenda : Sicut, inquiunt, per suam
praesentiam susceptus est a nobis (Leporius), sic per
suam epistolam suscipiatur a vobis. Cui quidem epistolae
nostra etiam manu subscribendum putavimus,
IPSIUS ESSE TESTANTES. Ejusmodi autem patrum Africanorum
epistola, inquit Sirmondus , etsi quatuor
episcoporum nomine scripta est, sic tamen redolet
stylum atque ingenium Augustini, ut ab eo dictatam
fuisse dubium non videatur. Estque sane inter Augustinianas
recensita . Sed hac de re consulere juverit
eruditos Historiae litterariae Gallicae scriptores ,
qui Leporii fetum esse opusculum ejus nomine
inscriptum acriter adstruunt. 4. Magnam fuisse apud veteres hujus libelli auctoritatem,
ipsiusque parentem Leporium habitum
inter fidei catholicae propugnatores adversus Nestorium
comperimus. Id vero constat in primis ex Cassiano
qui postquam complura ex eodem libello excerpserit
loca, suam his verbis sententiam concludit :
Hanc ergo ejus (Leporii) confessionem, id est, catholicorum
omnium fidem, et omnes Africani episcopi
unde scribebat, et omnes Gallicani ad quos scribebat,
comprobaverunt. Neque ullus adhuc omnino exstitit,
cui fides haec sine infidelitatis crimine displiceret: quia
professio impietatis est, probatam negare fidem. Praeterea
Joannes II papa ex eodem Leporiano libello
testimonium accepit quo fidei dogma firmaret, simulque
libellum illum synodo Africanae comprobatum
asseruit; quippe qui videlicet coram sanctis episcopis in
ecclesia Carthaginiensi relectus fuerit, ut scribit idem
Leporius . Accipe laudati Romani pontificis verba
; Leporius, inquit, in epistola quam Aurelius episcopus
Carthaginiensis et beatus Augustinus et synodus
Africana firmavit, etc. Huc accedit, quod in supplicatione
Basilii diaconi et archimandritae aliorumque
monachorum, anno 430 Theodosio imperatori
oblata, quae exstat inter acta concilii Ephesini ,
Leporius annumeratur inter sanctos Ecclesiae patres
qui mysterium Incarnationis exponentes docuere,
quod Christus verus sit Deus. (Neque enim audiendus
Quesnellus, qui frustra sibi persuadet , Leporium
ibi a Basilio laudatum alium esse a nostro Leporio,
alicujus nimirum sedis episcopum, eo quod
inter episcopos divinitatis Christi defensores recenseatur.)
Facundus item ejusdem Leporii libellum ita
laudat, ut ad fidem orthodoxam astruendam ipsius
testimonium usurpet . Gennadius denique, ut superius
vidimus, inter viros illustres qui scriptis ecclesiasticis
claruere, auctorem recenset . 5. Itaque postquam adeo praeclarum doctrinae ac
pietatis suae specimen in Africa dedisset Leporius,
qui olim monachus in Gallia pravos errores adversus
fidem docuerat; deinceps in ea regione constitutus
Ecclesiae demum Hipponensis presbyter fuit ordinatus.
Id vero ex Cassiano et Gennadio satis compertum.
Ille siquidem : Leporius, inquit, tunc monachus,
modo presbyter: hic autem : Leporius, ait,
adhuc monachus, postea presbyter. Porro quaestio vertitur
inter eruditos, num Leporius noster jam presbyter,
idem sit cum eo qui inter Hipponensis Ecclesiae
presbyteros nominatur in actis ecclesiasticis,
quibus sanctus Augustinus Heraclium sibi successorem
designavit . Acta illa edita feruntur Theodosio
duodecies et Valentiniano augusto iterum coss. sexto
kal. Octobris: id est, vertente anno 426. Eodem
ferme tempore secundum sermonem habuit sanctus
doctor de vita et moribus clericorum, in quo eumdem
Leporium latius laudat his verbis : Vobis dico,
inquit, qui forte nescitis; nam vestrum plurimi sciunt:
presbyterum Leporium, quamvis saeculi natalibus clarum,
et apud suos honestissimo loco natum; tamen jam
Deo servientem, cunctis quae habebat relictis, inopem
suscepi, etc. Quibus sane verbis hunc presbyterum
Hipponensem, cum monachum fuisse, tum, quod
rei caput est, alienigenam diserte tradit Augustinus:
quod probe advertit Norisius : ut propterea merito
existimandus videatur idem esse Leporius, qui
antea ex Galliis in Africam monachus perrexerat,
ubi eum inopem suscepit sanctus pater. At viros doctos
adire praestat quorum paulo ante meminimus,
qui modo recitatum Augustinianum locum diligentius
excutientes, in hanc ipsam abiere sententiam . Neque
aliter visum Sirmondo . Secus tamen opinati
sunt vv. cll. Baronius , Garnerius , Tillemontius
ac Ballerinii . 6. Jam vero in Africa Leporius adhuc agebat anno
430. De eo enim sermonem habens Cassianus : Is
ergo, inquit, in se reversus, non solum in Africa, ubi
tunc erat, ET NUNC EST, etc. Ita ille in suis libris de
Incarnatione. Quod quidem opus contra Nestorium
exaratum, cum Constantinopolitanam sedem etiamnum
ille teneret, fuisse ab eo conscriptum constat
ante concilium Ephesinum anno 431 celebratum,
adeoque circa annum 430, ut post Baronium censuere
Norisius ac Tillemontius . Porro si ex
hactenus disputatis accurate nunc subducantur rationes,
prope fuerit ut tempus definiatur quo libellum
suum edidit Leporius. Varia quidem circumfertur
hac de re virorum eruditorum sententia. Norisius
enim Leporii conversionem adeoque illius confessionem
haud ultra annum 410 protrahendam, quin et
citra hunc ipsum annum collocandam statuit . Sirmondus
id contigisse circa annum 425 censet :
annoque praecedente 424 Garnerius . Pagius vero
ad annum 427 illam refert , postquam scilicet
sanctus Augustinus librum de Correptione et Gratia in
lucem emisisset. Neque aliter Tillemontius ac
Ballerinii . Verum ejusmodi opinionibus vale dicto,
aiunt viri doctissimi antea nobis laudati , libellum
Emendationis fuisse a Leporio conscriptum
anno 418 aut ut maxime 419. Nam, inquiunt , ultra
hos annos non est differenda mors Proculi episcopi
Massiliensis, ut agnoscit vel ipsemet Tillemontius
; cui scilicet praesuli cum Leporii libellus, tum
patrum Africanorum epistola de ipsius Leporii conversione
inscribuntur: neque vero alius a Massiliensi
jure confingi potest Proculus episcopus, quo hujusmodi
argumenti vis infirmetur, aliaque supputandi
ratio inducatur. Caeteras praeterimus, neque leves
rationes quibus propositam temporis notationem
confirmant viri eruditi. Objectionem praeterea diluunt
ex tempore desumptam, quo sanctus Augustinus librum
de Correptione et Gratia vulgavit: simulque ostendunt
jam ab anno 421, quo sanctus ille doctor
Enchiridion suum edidit, Leporii errores eidem fuisse
probe cognitos, quos etiam eo in opere aperte perstrinxit
. His ergo rite perpensis, postremae huic
sententiae fidenter accedimus, quam etiam novimus
eo nomine fuisse postea probatam Sirmondo, quod
Joannes II papa, ut supra retulimus, Leporii epistolam
fuisse a synodo Africana firmatam asseruit. Â«Quod
si, inquit ille , Africanam eam dixit quam habemus
post consulatum Honorii XII et Theodosii VIII
anno Christi 419, in eumdem scilicet annum Leporii
emendationem incidisse statuendum est. 7. Quod superest, Leporiani libelli fragmenta dumtaxat,
ex Cassiani libris de Incarnatione descripta,
epistola episcoporum Africae praemissa, primus omnium
anno 1629 inter concilia Galliae dedit Sirmondus
: qui sequente anno 1630 inter dogmatica
quinque veterum opuscula integrum ex codice ms.
Herivallensis monasterii vulgavit. Exinde autem prodiit
in Conciliorum editione regia Luparensi , nec
non Labbei . et Harduini Praeterea Garnerius
idem opusculum mendis pluribus expurgatum una
cum epistola praesulum Africanorum suo Mario Mercatori
attexuit . Invectum itidem fuit in bibliothecam
Patrum Lugdunensem . Postremo cum Garnerii
emendationibus exstat in collectione operum
Sirmondianorum : quam quidem editionem reliquis
multo nitidiorem typis committendam tradidimus.