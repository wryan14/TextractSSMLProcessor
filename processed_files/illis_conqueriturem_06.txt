EPISTOLA III
[Note:  Exstat in Concil. Collect. tom. V, pag. 748, eamdemque
recitat Cointius in Annalibus Eccl. Franc.
ad ann. 512, § H.] AD TRES EPISCOPOS.
De Claudio presbytero, in cujus causa spretum se ab
illis conqueritur. 
Dominis vere sanctis et merito beatissimis in Christo
fratribus, Heraclio, Leoni et Theodosio [Note:  Heraclio, Héraclius, évêque de Paris; Leoni,
Léon, évêque de Sens; Theodosio, Théodose, évêque
d'Auxerre.], Remigius
episcopus
 Paulus apostolus in Epistola sua loquitur: Caritas
nunquam excidit (I Cor. XIII, 8): quae ut tales ad me litteras
mitteretis, in vestris sensibus non resedit. Nam
 pro Claudio fudi simplicem precem, quem vos non
presbyterum scribitis, ut in me indignationem vestri
pectoris proderetis. Illum non abnego graviter deliquisse:
sed vos aetatis meae, etsi non meritis, decuerat
detulisse. Quod propitia divinitate sit dictum,
quinquaginta et tribus annis episcopali sedi praesideo,
et me appellavit tam procaciter nemo. Dicitis
melius vos fuisse non natos [Note:  Sic recte Cointius. Deest improvide particula
negativa in Concil. Collect., ubi et mox male, Ergo
Cl.]. Hoc mihi fuerat opportunum,
ne audissem transgressoris opprobrium.
Ego Claudium presbyterum feci, non corruptus
praemio, sed praecellentissimi regis testimonio, qui
erat non solum praedicator fidei catholicae, sed defensor.
Scribitis canonicum non fuisse quod jussit. Summo
fungimini sacerdotio. Regionum praesul, custos patriae,
gentium triumphator injunxit. Tanto in me prorupistis
 felle commoti, ut nec episcopatus vestri detuleritis
auctori. Rogavi ut Claudius sacrilegii perpetrator
poenitentiae servaretur. Legimus namque (Jon.
III, 5-10), legimus quod excidium coelesti denuntiatione
praedictum evaserunt per poenitentiam Ninivitae:
quod Joannes praecursor Domini in Evangelio
praedicavit (Matth. III, 2), ut, regno appropinquante
coelorum, eam populi agerent ne perirent. In Apocalypsi,
(Cap. II, 5 et seq.), angelis ecclesiarum scribitur
ex praecepto Domini salvatoris, ut quae digne minus
egerant, poenitentiae satisfactione corrigerent. De iracunda
dictione sanctitatis vestrae intelligo  quod
lapsum non misereamini post ruinam. Sed magis velle
vos video ne convertatur et vivat, cum Dominus dixerit:
Nolo mortem morientis, sed ut convertatur et
 vivat (Ezech. XXXIII, 2). Hoc nos expedit sequi, hanc
Domini voluntatem non praetermittere, sed tenere:
quia nos posuit non ad iracundiam, sed ad hominum
curam, et servire pietati potius quam furori. Ponitis
in epistola vestra quod Celsus quidam qui Claudio
credidit, quo abductus, et utrum vivat, an sit mortuus
ignoratis atque hujus inquisitorem me esse praecipitis;
et nescitis si in saeculo, aut si apud inferos
sit quaerendus: et res suas a me vultis restitui quas
sublatas fuisse non novi. Impossibilia praecipitis, ut
impia peragatis. Annorum numero me esse scribitis
Jubileum [Note:  Contumeliose propter seniorem aetatem Remigium
vocarunt Jubileum illi episcopi, quod scilicet
quinquaginta et amplius annos in episcopatu transegisset.
Eodemque nomine propter senectutem per
contemptum a multis solitum vocari beatum antistitem
testantur Hincmarus in Vit. Remig., et Flodoardus
Hist. Eccl. Remens. lib. I, cap. 17, sub init.], irridentes potius quam pro dilectione
gaudentes, cui vinculo caritatis irrupto insinceriter a
vobis nec parcitur, nec defertur.
