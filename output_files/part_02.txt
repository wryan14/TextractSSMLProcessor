entiae decorem collatam: et
<nobr><sub></sub></nobr> juvenum mentes quadam inertiae rubigine obductas
ad acumen ingenii per vestram sanctissimam solertiam
elimandas. Siquidem praeter imperiales et publicas
curas, evangelicas quaestiones academicis vestris
a nobis enucleandas inquiritis, etc.» Eamdem
consuetudinem doctos per varias quaestiones exercendi
in Carolo laudat Theodulfus Aurelianensis
episcopus in epistola ad Magnum Senonensem apud
Sirmondum, tom. II Oper. pag. 679, ubi loquens de
quaestionibus circa caeremonias ab eodem rege propositis
ait: «Quaestiones istae, ut ego te nosse certus
sum, a regali necessitudine non sunt factae necessitate
discendi, sed studio docendi; nec ut ipse his
absolutis de nescitis valeat imbui, sed ut alii de somno
desidiosi torporis ad rerum absolvendarum utilitatem
valeant excitari. Quippe cui hoc semper familiare
est, ut exerceat praesules ad sanctarum Scripturarum
indagationem et sanam sobriamque doctrinam, omnem
clerum ad disciplinam, philosophos ad rerum
<nobr><sub></sub></nobr> divinarum humanarumque cognitionem, monachos
ad religionem, omnes generaliter ad sanctitatem,
primates ad concilium, judices ad justitiam, etc.»
</p><p>LXXIX. His demum mediis Francia totumque regnum
sceptro Caroli Magni subjectum a pristinis
ignorantiae et barbariei tenebris emersit; atque in
statu utroque ecclesiastico et civili lumen scientiarum
refulsit, diuque postea scholas jam erectas collustravit,
et erigendis praeluxit; donec regno, inter plures
principes auctoritate, ingenio, prudentia ac magnanimitate
parenti multo inferiores, diviso, dissidia
inter ipsos exorta, bella intestina, barbararum nationum
incursiones, legum bonique ordinis politici
neglectus totum illud nunc florentissimum imperium
in barathrum prioris confusionis relabi fecerunt.
De qua revolutione musis omnibus maxime
exitiali, et de misero statu litterarum in Gallia saec.
IX erudite disserit D. Rivetus, tom. IV <em>Hist.</em> Lit.
de la France, pag. 217 et seqq. His ergo, ne actum
<nobr><sub></sub></nobr> agamus, praetermissis de magisterio, quod beatus
Alcuinus in palatio regio tenuit, disseramus. 
</p><p>
</p><h4>CAPUT VII.</h4>
<em>Magisterium beati Alcuini in schola Palatii, ejusque
in illa discipuli.</em>
<p>LXXX. Caroli Magni amor quo erga musas ferebatur,
in dies crescebat, quo magis scilicet ex consuetudine
cum Aulae suae magistris et quotidiano
ferme experimento didicisset, quantam illae felicitatem
regno suo allaturae essent; hinc non contentus,
easdem intra septa ecclesiarum ac claustra monasteriorum,
quod in praecedentibus constitutionibus
praeceperat, concludi, in ipso etiam suo regio
palatio illis domicilium statuit, scholamque ibidem
publicam erexit, ut illius opportunitate simul regia
proles, proceres et aulici, eorumque filii et filiae ingenium
mentemque excolendi media in promptu haberent.
Illis vero omnibus Carolus suo exemplo, quo
<nobr><sub></sub></nobr> magis ad studia litterarum sedulo pertractanda incitarentur,
praeire voluit; enimvero majestate sua
haud indignum existimavit, si descendens de regio
throno propemodum in scholae subselliis virorum
doctorum, quos in aulam advocavit, discipulum ageret.
Quae quidem regis illius totius Europae potentissimi
demissio et solertia nullo eloquio satis valet
depraedicari; «cujus mentis miranda est nobilitas,»
ait Alcuinus libr. De ratione animae, «dum inter tantas
palatii curas et regni occupationes philosophorum
pleniter arcana curavit scire mysteria, quod vix otio
torpens alius quis modo cognoscere studet.» Certe prodigii
instar habendum est, in palatio tanti regis, ubi
tot negotia imperii amplissimi tractanda indies occurrebant;
ubi toties bellorum atrocissimorum classica
insonabant; ubi gravissimae causae cum pontificibus
Romanis, cum imperatoribus Orientis, cum Anglis
atque Hispanis, missis hinc inde legatis erant expediendae,
musis potuisse locum et otium reperiri.
His tamen rebus, quae sibi tantopere contrariari
<nobr><sub></sub></nobr> videntur, jungendis et conciliandis maximi illius principis
ingenium par fuit.
</p><p>LXXXI. In hac porro schola palatina beatum
Alcuinum litteras docuisse, scriptores omnes qui illius
gesta recensent, consentiunt, et ex propria ejus
epistola 67 (nunc 82) ad domnum Regem evincitur,
ubi Turonis relicta jam aula existens, de mutato a
magistris quibusdam calculo lunari conqueritur, ita
scribens: «Ego imperitus, ego ignarus, nesciens Aegyptiacam
scholam in palatio Davidicae versari gloriae:
ego abiens Latinos ibi dimisi; nescio quis introduxit
Aegyptiacos.» Ibi ergo docuit, ubi abiens discipulos
reliquit. Imo principem is locum ibidem inter reliquos
magistros tenuit: nullique alteri Carolus tantum
honorem praeterquam Alcuino detulit, ut illum,
postquam in sola grammatica discenda Petrum Pisanum
audivit, ut Eginhardus in Caroli Magni Vita
narrat, in reliquis disciplinis, rhetorica, dialectica ac
praecipue astronomia dignaretur habere praeceptorem.
<nobr><sub></sub></nobr> Quod ipsum testatur Vitae Alcuini scriptor cap. 2,
num. 12, dum asseverat quod Carolus ab Alcuino,
postquam is ex Anglia redierat, «artes introductus
in liberales refrigerari paululum noverat, sed exsaturari
ob fervorem satis nimium nequibat.» De hoc
honore sibi a rege delato ipse Alcuinus gloriatur in
epigrammate 260 ad fratres suos Eboracenses misso,
his versibus:

</p><p>Talia namque placent vestro quia munera patri, Qui nunc egregias regalibus insonat artes
Auribus, et patrum ducit per prata sequentem
Praepulchro sophiae regnantem stemmate celsae.

Et in epigrammate 231 studia quaedam recenset,
quae cum hoc augusto suo discipulo exercuit, ita
canens:

</p><p>O mihi dulcis amor, David, per saecla valeto; 
<br>Quam te praesentem semper habere velim! Pierio ut tecum liceat mihi ludere versu, 
<br>Scandere vel summi sidera celsa poli;<nobr><sub></sub></nobr> Vel pulchras tecum numerorum discere formas, 
<br>Irrepere aut veterum dicta stupenda Patrum: Aut tractare sacra aeternae praecepta salutis, 
<br>Quae via te mecum pervehat astra super.
</p><p>LXXXII. Quando igitur Carolus in epistolae ad
Alcuinum scriptae initio, quod refertur in epist. 124
(nunc 163), ipsum «charissimi in Christo praeceptoris»
nomine compellat, titulum hunc non solius
honoris, uti interpretatur Baronius ad annum 778,
num. 15, verum etiam doctrinae causa illi tributum
censemus. Enimvero testimonia hactenus allata
plane evincunt, <em>Alcuinum in mathematicis ac philosophicis</em>
non tantum <em>cum Carolo Magno disseruisse,
uti ibidem scribit Baronius, verum etiam in iisdem
saltem scientiis ipsum imbuisse.</em> In sacrarum tamen
rerum scientia Carolum adeo imbutum fuisse existimat
idem Historiae ecclesiasticae parens loc. cit., ut
magistri potius quam discipuli locum teneret; «siquidem,
ait, in ea facultate non Carolus Albinum,
sed Albinus Carolum consulebat, si quod dubium
<nobr><sub></sub></nobr> esse obscurum sibi videretur et arduum,» idque
constare credit ex litteris Alcuini ad Carolum de
septuagesima, etc., epist. 65 (nunc 80): et ex responsione
Caroli epist. 12, Patrologiae tom. XCVIII,
col. 911, concludit Baronius quod «Carolus sacrarum
rerum scientia multum praecesserit eum, quem magistrum
vocat, Albinum.» Quam celeberrimi hujus
scriptoris existimationem de Caroli in sacris eruditione,
nescio an quispiam eruditorum non censeat
nimiam. Certe Carolus in rebus sacris saepius Alcuinum
quam hic illum consuluit, uti docent epistolae
plures: epist. 123 (nunc 162) de differentia
inter aeternum et sempiternum, etc.; ep. 124 (nunc
163) de duobus gladiis; epist. 125 (nunc 164) de
hymno post coenam dicto; epist. 126 (nunc 165) de
pretio humanae salutis, quas nondum tunc editas
Baronius non vidit. Ad confutandos errores Felicis
et Elipanti Carolus Alcuini opera indiguit, illumque
in hunc finem, ut reditum ex Anglia acceleraret,
<nobr><sub></sub></nobr> permovit. Pro illius in fide sanctae et individuae Trinitatis
instructione libellum de eodem dogmate
scripsit, illique dedicavit; «quia, inquit, neminem
decet vel meliora nosse vel plura, quam imperatorem;»
idque se ideo agere ait, ut sui nominis,
«quo a quibusdam magister (utique ipsius regis,
quem hic instruit) vocatur,» officium impleret. Firmum
ergo maneat Alcuinum Caroli Magni tam in
sacris quam in profanis litteris praeceptorem seu
magistrum exstitisse. Sed cum Baronius aliique passim
ultimam tantum profectionem in Franciam, quae
anno 792 aut sequentis initio facta est, quando Carolus
jam grandaevus fuerat, agnoverint, an et quid
Alcuinus Carolum docuerit, explicare non potuerunt,
ait Pagius ad annum 782, num. 8 in fine.
</p><p>LXXXIII. Studiis liberalibus quibus ipse rex operam
dabat, teste Eginhardo in Vita num. 19 apud
Bouquet tom. V, de Script. Rer. Gallic. etiam liberos
suos, tam filios quam filias, institui mandavit.
<nobr><sub></sub></nobr> Schola igitur palatii optime jam ordinata et ipsius
regis Caroli praesentia saepius frequentata, regii
quoque principes Carolus, Pippinus et Ludovicus;
viri juvenesque primae nobilitatis, Angilbertus, Adalhardus,
Damoeta; regiae etiam virgines, Gisla utraque,
soror et filia Caroli; Richtrudis cognomento
Columba, cum Guntrada cognomento Eulalia cum
multis aliis, parentis ac regis sui vestigia certatim
secuti, magisterio ac disciplinae beati Alcuini sese
tradiderunt: quos omnes deinceps Alcuinus filiorum
ac filiarum nomine compellat, non aliam certe ob
causam quam quod illis in palatio commorantibus
paternam per varias instructiones in litteris ac moribus
curam adhibuerit. Ad illos pariter plures scripsit
epistolas variis doctrinis refertas ea styli gravitate,
qua uti solent magistri scholares suos instruere
volentes.
</p><p>LXXXIV. Carolum juniorem regis filium, post
acceptam a Leone III papa regiam coronam, in epistola
<nobr><sub></sub></nobr> 178 (nunc 119) et sequenti hortatur ad justitiam
et misericordiam Christiano populo impendendam;
ad eligendum consiliarios bonos, non adulatores,
pios, prudentes, Deumque timentes; ad imitandum
optima totius bonitatis exempla patris sui
excellentissimi imperatoris. Ludovico illius germano
plures, ejusdem desiderio satisfacere volens, scripsit
epistolas commonitorias, prout discimus ex
epist. 179 (nunc 120) ad eumdem Carolum, quas
omnes intercidisse, aut adhuc ignotas latere dolendum
est. Pippinum regalem juvenem in Alcuini
schola eruditum fuisse demonstrat <em>Disputatio illius
cum Albino, quam dabimus infra, et epistola ad illum
33</em> (nunc 38), in qua optima amantissimo huic filio
suo suggerit vitae agendae documenta.
</p><p>LXXXV. Beati Alcuini in eadem schola discipulis
annumerandus est Angilbertus, posthac abbas Centulensis,
et inter sanctos relatus: cujus illustre
genus probant tum singularis familiaritas illius cum
<nobr><sub></sub></nobr> Carolo Magno, tum copula cum Berta ipsius Caroli
filia; tum denique praeclara quae gessit reipublicae
munera. «Is ab ipsis infantiae rudimentis in palatio
Caroli enutritus est,» ut legitur in quadam Adriani
I epistola ad Carolum pro synodo Nicaena secunda,
Patrologiae tom. XCVIII, col. 1247. Beati igitur Alcuini
in eodem palatio discipulus fuit; quod eruitur
ex pluribus epistolis ad ipsum jam publicis negotiis
adhibitum scriptis, paterna monita atque doctrinas
continentibus, quas sub numeris 21, 22, 23 et 215
(nunc 25, 26, 27 et 28) exhibemus. De eo plura adnotavimus
variis locis: illius elogium et vitam videre
est apud Mab. loc. cit.
</p><p>LXXXVI. Angilberti in palatio condiscipulus fuit
Antonius, seu Adalhardus, abbas deinde Corbeiensis,
aeque post mortem in sanctorum numerum relatus.
Cujus pariter Vita et elogium habetur apud Mabill.
loc. cit. pag. 306 seqq. Hunc Alcuinus magister in
epist. 144 (nunc 189), et in alia cujus ibi fit mentio,
ut filium monet, ut curam habeat Homeri, seu Angilberti,
<nobr><sub></sub></nobr> nimium profanis spectaculis inescati, postea
tamen, uti Alcuinus ab ipso Antonio se intellexisse in
epist. 213 (nunc 191) meminit, ad meliora conversi.
In epistola 112 (nunc 151) Antonio suadet, ut fratri
suo Bernario, quem suum etiam filium vocat, ex
monasterio insulae Lirinensis in patriam regredienti,
apud aulam impetret facultatem revertendi ad suum
monasterium: de quo videantur, quae ad eamdem
epistolam notavimus. Fuit ergo antea et ipse hic
Bernarius, una cum Adalhardo Alcuini discipulus in
schola palatii.
</p><p>LXXXVII. Idem de Flavio Damoeta dicendum
esse existimamus, quod liquet ex epist. 39 et 41
(nunc 44 et 46) ad ipsum scriptis, in quibus illum
filii, quod idem est ac discipuli, nomine appellat.
Fuit is vir saecularis, militiae addictus, quem Alcuinus
in hostem, scilicet adversus Saxones anno 796,
profecturum in priori epistola hortatur, ut iter suum
confessione confirmet, eleemosynis roboret, et orationibus
<nobr><sub></sub></nobr> servorum Dei undique se muniri faciat,
quatenus cum rege et caeteris commilitonibus suis
victor redire possit in patriam. In altera epistola
illum precatur, ut inter occupationes saeculi per
bona opera etiam pro animae suae salute vigilet, in
auditu diversarum causarum justitiam et misericordiam
observet. Hunc ergo Damoetam distinguere
oportet a Riculfo archiepiscopo Moguntino, cui in
epistola 40 (nunc 45) in codice Petavino, quo usus
est D. Quercetanus, et in epistolis 181 et 182
(nunc 122 et 123) nuper in bibliotheca Harleiana
detectis, cognomen Damoetae tribuitur. Hic enimvero
Riculfus jam anno 786 vel sequenti ad sedem
Moguntinam promotus post decem annos belli dux
esse haud potuit. Hic ipse tamen Riculfus, nisi
vehementer fallamur, ante adeptum regimen ecclesiae
praedictae, in schola palatii Alcuinum habuit
praeceptorem, a quo in epist. 182 (nunc 123) vocatur
<em>desiderantissimus filius:</em> ubi simul Alcuinus ob
<nobr><sub></sub></nobr> illius prosperitatem, laudabilemque conversationem,
et veritatis instantiam, juxta monita illi tradita,
plurimum gaudere profitetur, usus illis verbis apostoli
Joannis: <em>Majus mihi gaudium non est, quam ut
filios meos in fide et veritate audiam ambulare.</em>
</p><p>LXXXVIII. Quoniam vero compellatio filii idem
valet ac discipuli, prout jam superius num. 84 insinuavimus,
et in quo cel. D. Mabillonium lib. XXV
Annal., num. 38, pag. 267, consentientem habemus,
haud dubitandum censemus, omnes illos, quos beatus
Alcuinus in suis epistolis filios aut filias dicit,
ipsum coluisse magistrum, sive in litteris amoenioribus,
sive in sacris, sive in morum disciplina. Atque
hinc absque errandi periculo discipulorum illius
palatinorum numero addere possumus Rigbodum,
cognomento Macharium, archiepiscopum Trevirensem,
ex epist. 129 (nunc 169), ubi in notis, ex codice
synchrono coenobii sancti Maximini, ostendimus
quod ad illam sedem promotus fuerit anno 791, non
<nobr><sub></sub></nobr> vero anno 776, uti ex veteri historia Trevirensi
affirmant Carolus Cointius anno 804, num. 34, tom. I
Annal. Eccles., et Mabillonius Annal. lib. XXIV,
num. 68, ubi consequenter ait: «Si Richbodus
ante episcopatum Alcuini discipulus fuit, eo praeceptore
in Britannia usus fuisse dicendus est.» Mabillonii
sententiam amplexus primum fuit reverendissimus
D. de Hontheim, tom. I Hist. Trevirensis, p.
136, not. (<em>b</em>), verum certiora edoctus a Codice ms.
San-Maximiniano, Caroli Magni aevo exarato, sententiam
mutavit in praefatione tomi I, pag. LXIII, in
not., ubi codicis illius verba haec refert: «Anno 791,
perrexit dominus Carolus cum Francis et Saxonibus,
cum Bajounariis et Alemannis et cum caeteris
populis suis in Pannoniam ultra Omundesdorf, et
cum triumphi gloria rediit, et hiemavit in Reganesburc.
Egilramnus, WIOMADUS, Sinpertus episcopi
obierunt.» Wiomadus omnium historicorum consensu
in cathedra Trevirensi immediatus antecessor
fuit Richbodi: qui propterea Alcuini discipulus ante
<nobr><sub></sub></nobr> episcopatum seu ante hunc annum 791 in palatio
Caroli Magni esse potuit. Vid. idem D. de Hontheim,
tom. III, pag. 1006. Discipulis hisce addi
posse existimamus <em>Aquilam seu Arnonem episcopum
primum, deinde archiepiscopum Salisburgensem ex
epistolis 30, 54, 55</em> (nunc 35, 68, 69) et aliis.
<em>Hechstannum seu Altapetram ex epist.</em> 138 (nunc
182). Illos denique omnes in palatio apud D. imperatorem
morantes ipsius in itinere Romano comites,
ad quos Alcuinus, tunc in Turonensi monasterio docens,
scripsit epist. 130 (nunc 121), in qua ait:
«O quam felix dies fuit, quando in laboribus nostris
lusimus litteraliter seria; sed nunc omnia mutata
sunt. Remansit senior alios generans filios,
priores dispersos gemens.»
</p><p>LXXXIX. Ad feminas nobiles, quas Alcuinus in
palatio primum docuit, et deinde per epistolas variis
doctrinis nutrivit, veniamus. Inter illas prima est
Gisla seu Gisala et Gisela cognomento Lucia, Caroli
<nobr><sub></sub></nobr> Magni soror ex Bertrada, «a puellaribus annis, ut
Eginhardus scribit loc. cit., num. 18, religiosae conversationi
mancipata,» abbatissa deinceps Calensis
monasterii, «quam Carolus ut matrem magna coluit
pietate.» Haec Gisla est quam spiritualem suam sororem
vocat Alcuinus in binis epistolis 98 et 99
(nunc 126, 127) ad ipsam scriptis, et in altera commentariis
in Evangelium sancti Joannis praefixa.
Magno illa flagrabat desiderio proficiendi ex instructione
Alcuini, in sanctae Scripturae cognitione. Ita
enim ipsa et Rictrudis cognomento Columba ad illum
scribunt: «Postquam, venerande magister, aliquid
de melliflua sanctae Scripturae cognitione, vestra
sagacitate exponente, hausimus, ardebat nobis, ut
fatemur, de die in diem desiderium hujus sacratissimae
lectionis, etc.» Duplici deinde dolore se premi
aiunt, uno, «quod tardius hujus optimi studii diligentiam
habuerint;» altero, «quod modo magnam
habentibus devotionem, vestra, inquiunt, longinquitas
<nobr><sub></sub></nobr> desiderio nostro obsistit:» Illae nimirum sanctimoniales
virgines in suo monasterio Calensi, non
longe Parisiis distante, tunc degebant; Alcuinus vero
Turonis existens longius ab ipsis aberat, quam ut
eas, sicut antehac in palatio, lingua instruere posset;
hinc precantur ne eas «litterarum suarum solatio
deserat; nam sicut, inquiunt, loquentis lingua
in aure audientis, ita scribentis calamus proficit in
ore legentis: et ad interiora cordis pervenit sensus
dirigentis, sicut verba instruentis.» Petunt demum,
ut exemplo beati Hieronymi, qui ad preces nobilium
feminarum plurima in propheticas obscuritates opuscula
composuit, et de Bethleem castello ad Romanas
arces misit, expositionem in sancti Joannis
Evangelium suo ingenio accommodatam ad ipsas
mittat; «multo, inquiunt, facilius portator chartarum
tuarum de Turonis Parisiacam civitatem
<br>@ Inde sole clarius est, scriptores Anglos plerosque errasse, dum illas virgines asserunt ab Alcuino in
Anglia fuisse edoctas.,
quam illius (sancti Hieronymi) de Bethleem Romam
pervenire poterit.» Huic desiderio Alcuinus satisfecit,
<nobr><sub></sub></nobr> et primo, pro solemnitatis Paschalis tunc instantis
circumstantia et opportunitate ad illas eam
partem commentarii in sancti Joannis Evangelium
direxit, quae continetur duobus ultimis libris, sexto
et septimo; anno vero sequenti priores etiam quinque
libros submisit, uti intelligitur ex epistola Luciae
et Columbae, quae cognomina erant Gislae et Rictrudis,
quae integro illi commentario praemissa est. Ad
easdem virgines, ni fallamur, pertinent tres illae epistolae
quas ex cod. bibliothecae Harleianae exhibemus
sub numeris 188, 189 et 190 (nunc 138, 139 et 140).
In priori mentio fit quorumdam tractatuum Ven.
Bedae, quos illis ad describendum concessit, inter
quos abs dubio erat tractatus ejusdem in Epistolas
apostolorum, quem a Gisla haberi Alcuinus scribit
in epist. 143 (nunc 187) ad quemdam filium seu discipulum
suum. In epist. 190 (nunc 140) postquam
eas hortatus est ad servandam in prosperis et adversis
aequanimitatem, eisdem suasit, ut si fortassis
difficilior in apostolica auctoritate sensus eas fatigaret,
<nobr><sub></sub></nobr> fessae mentis acumen levioris lectionis interpositione
reficiant, legendo nimirum Vitas Patrum et
miracula sanctorum, quae in sancti Gregorii Dialogis
reperiuntur, lucidissima, inquit, exarata eloquentia
et sententiis sacrae Scripturae confirmata.
</p><p>XC. A Gisla seu Gisela Caroli regis sorore, distinguendam
esse alteram Gislam ejusdem ex Hildegarde
filiam bene monet D. Mabillonius Act. SS. saec. IV,
part. I, pag. 449, in observatione praevia in hist.
translationis sanctae Bathildis, num. 3, et lib. XXV
Annal., num. 81, et lib. XXVI, num. 61. Utramque
Alcuinus ipse distinguit, seniorem illam sororis; hanc
juniorem in epist. 100 (nunc 150) filiae et nobilissimae
puellae nomine compellans: quod ipsum D. Mabillonius
lib. XXVI Annal., num 93, advertit his verbis:
«Alia erat Gisla filia Caroli, itidem sanctimonialis,
quam non sororem, sed filiam Alcuinus appellare
solet.» Quapropter mirari subit cur idem scriptor
celeberrimus eodem loco paulo superius, num. 61,
<nobr><sub></sub></nobr> asserat, Gislam hanc Caroli Magni filiam fuisse,
«cujus rogatu commentarios in Evangelium Joannis
aggressus est Alcuinus, septem libris elaboratos,
quorum quinque priores Gislae et Rictrudae nuncupavit,
duos alios sorori Gislae et Columbae.» In utraque
enim illa epistola Gislam, non filiam, sed sororem,
se vero illius fratrem appellat. Gisla ergo, cujus
rogatu Alcuinus commentarios illos scripsit, non
Caroli Magni filia, sed soror fuit, ut num. praecedenti
diximus. Aliud pariter assertum ejusdem viri
praeclarissimi lib. XXV Annal., num. 81 et alibi, quo
Rictrudem, Gislae seniori professione religiosa et
studio sanctae Scripturae junctam, Gislae junioris sororem
facit, quo fundamento nitatur ignoramus. Neque
enim alicubi Rictrudem inter sorores Gislae seu
filias Caroli Magni commemoratam reperimus. Illam
<nobr><sub></sub></nobr> pariter Alcuinus non sororem, sicut Gislam, sed filiam
semper appellat in illis litteris quas ad utramque
cum suis in Joannem commentariis misit. Nihilominus
Rictrudem illam cognomento Columbam
fuisse genere nobilissimam et ejusdem coenobii Calensis
sanctimonialem, ex arctissima consuetudine
parique studio cum Gisla seniore abbatissa satis apparet.
</p><p>XCI. Inter virgines primae nobilitatis in Caroli
Magni palatio degentes, beati Alcuini doctrinis imbui
desideravit Eulalia, quae etiam petiit, ab eo <em>De ratione
animae, seu de natura, proprietatibus ac virtutibus
ejus edoceri:</em> cui petitioni ipse satisfecit per
libellum quem dedimus tomo II. Eulalia nomen ascititium
est, seu cognomen <em>Gundradae, ab Alcuino
illi ex familiaritate tributum in epist.</em> 184 (nunc 134),
prout ibidem et alias notavimus, simul observando,
hanc Guntradam non aliam esse quam illam quae
inter sorores sancti Adalhardi abbatis Corbeiensis
<nobr><sub></sub></nobr> recensetur a Paschasio in illius Vita apud Mab., saec.
IV Ben., part. I, pag. 321, num. 33. Illam Carolus
prae aliis virginibus maximi habebat; fuit enim,
teste eodem Paschasio, regi familiarior, eidemque
tam a nobilitate quam a pudicitia summe commendata;
quod ipsum Alcuinus in fine libri <em>De ratione
animae insinuat, scribens, ipsam quotidie Caroli sapientissimi
imperatoris uti sapientia ac venerandam
intueri faciem;</em> quapropter illius intercessionem apud
ipsum implorat in cit. epist. ne sibi irascatur, quod
vocatus ad Carolum, infirmitate praepeditus, venire
non valuerit. Testatur Alcuinus in cit. libello De ratione
animae, cap. 14, quod, cum raro adhuc illam
oculis vidisset, tamen famam studiorum illius aliis
narrantibus audivisset. Paschasius loc. cit. illius pudicitiam
sequentibus verbis commendat: «Virgo nobilium
nobilissima, quae inter venereos palatii ardores,
et juvenum venustates, etiam inter mulcentia
deliciarum et inter omnia libidinis blandimenta, sola
meruit, ut credimus, pudicitiae palmam, etc.» Eamdem
<nobr><sub></sub></nobr> castitatis et honestatis laudem de illa se audivisse
Alcuinus quoque testatur in epistola citata, in
qua propterea illam hortatur, «ut caeteris in palatio
virginibus totius bonitatis sit exemplar, ut ex tua,
inquit, discant sancta conversatione seipsas custodire,
vel cadentes resurgere.»
</p><p>XCII. Antequam praesens capitulum de schola palatii
finiamus, breviter tangere libet binam quaestionem
inter eruditos aliquando ventilatam: 1. An scholae
huic universitas Parisiensis suos natales et Alcuino
seu Carolo Magno suam originem debeat? 2. An uni
cuidam loco affixa, an vero aulam de loco in locum
ambulans secuta sit? Primam quaestionem quod attinet,
magnus scriptorum numerus diu pro affirmativa
sententia stetit, illamque Caesar Egasius Bulaeus,
tom. I Hist. universit. Paris., pag. 91, cum multa
eruditione defendit. Praevaluit nihilominus hac nostra
aetate negans sententia, quam validis argumentis
tuentur scriptores gravissimi, Mabillonius, praefat.
<nobr><sub></sub></nobr> ad saec. IV Ben., part. I, § 8; Launoius de scholis
celebr. tom. IV Opp., part. I, cap. 1, 2, 59; Claudius
Joli, de scholis part. I, cap. 22, quibus calculum
suum addidit D. Rivet Hist. lit. Galliae tom. IV, pag.
10, num. 16, ubi ait, affirmativam sententiam sustineri
haud posse, nisi eo sensu quod schola palatina,
quae aliquoties Parisiis fuerat, civibus Parisiensibus
singularem erga litteras amorem inspirare, eoque
sequentibus temporibus ad constituendam in urbe
scholam publicam incitare potuerit. Universitatis tamen
illius omnium orbis celeberrimae originem esse
antiquissimam, illiusque vestigia quaedam jam ante finem
saec. IX deprehendi probat idem D. Rivetus loc.
cit., pag. 250, num. 49. Monet tamen ibidem vir
doctissimus, id non de schola suis facultatibus distincta
intelligi debere, sed de schola publica permanente,
<nobr><sub></sub></nobr> et extra cathedrales ecclesias ac monasteria,
intructioni juventutis Parisiensis et quorumvis aliunde
adventantium destinata et aperta.
</p><p>XCIII. Ad alteram quaestionem D. Mab. loc. cit.,
num. 179, respondet, sibi certum videri, scholam palatii
in uno loco constitisse; neque enim, inquit, facile
de loco in locum transferri poterat totus ille
praeceptorum, scholarium librorumque comitatus et
apparatus, si quando rex sedem mutabat, quod frequenter
contingebat: similiter amplissimam bibliothecam
(ex qua deinceps Ludovicus Augustus copiam
librorum Amalario diacono ad excerpendam inde regulam
canonicorum suppeditavit, referente Ademaro
monacho Egolismensi), non in circumforaneo, sed in
fixo palatio servatam fuisse credit vir celeberrimus.
Contraria nihilominus opinio vero similior videtur
laudato D. Riveto loc. cit., num. 15. Certe ipse D.
Mabillonius loc. cit. fatetur, palatinos scholares cum
regio comitatu aliquando de loco in locum migrasse;
et Alcuinum scholae palatinae moderatorem fere
<nobr><sub></sub></nobr> nunquam a contubernio Caroli Magni abfuisse. Quae
vero, ait Rivetus, major difficultas exstitit deferendi
ad varias stationes aulae libros scholae exercitiis necessarios,
quam res alias, usui totius aulae et totius
comitatus servientes? Schola ergo illa una cum aula
et aulicis ibi instruendis nunc Aquisgrani fuit; nunc
ad Theodonis villam, nunc Wormatiam, nunc Ratisbonam,
nunc Herbipolim, nunc Francofortum, nunc
Moguntiam, nunc Parisios commigravit; in quibus
aliisque locis deinceps, Alcuino abs dubio obstetricante,
aliae celebres scholae enatae vel reformatae
fuere, quarum plures D. Mabillonius in praefat. cit.
a num. 180 seqq. et Launoius in citato opere de
scholis celebrioribus enumerant; quae omnes propterea
Carolum Magnum et Alcuinum tanquam primos
auctores ac restauratores merito venerantur ac celebrant. 
</p><p>
</p><h4>CAPUT VIII.</h4>
<em>Beati Alcuini reditus e Gallia in Angliam, et inde
rursus in Galliam.</em> <nobr><sub></sub></nobr> 
<p>XCIV. Postquam beatus Alcuinus per octo prope
annos in palatio Caroli Magni versatus, et ibidem in
schola ordinanda et variis scientiis docendis fuisset
occupatus, memor necessitudinis qua ob natale solum
et ecclesiasticos ordines, simul regi proprio et
episcopo seu ecclesiae cui se desponderat, erat astrictus,
in patriam rursus reverti constituit, atque ut
id sibi concederetur, a Carolo rege, cui hactenus
sua et officia et servitia consecraverat, instantibus
precibus postulavit. Restitit initio Carolus, et aegre
tulit, virum tantopere a se aestimatum, consiliarium
nempe tam sapientem, et magistrum toti regno suo,
quod illius opera moribus et scientiis florentissimum
reddere cupiebat, tam utilem et necessarium a se divelli.
Quapropter, cum in alienae potestati subditum
auctoritate jubendi se destitutum agnosceret, ad
blanditias et promissa conversus, referente anonymo
<nobr><sub></sub></nobr> Vitae scriptore, cap. 6, num. 12, ita eum alloquitur:
«Sunt nobis, magister eximie, terrenae divitiae sufficienter,
quibus te ut Patrem honorare gaudemus;
tuis nos oramus, diu desideratis et vix aliquando
inventis, tua cum pietatis merce, illustrari.» Hac insolita
tanti regis benevolentia et gratia, magis quam
oblatis sibi divitiis, motus Alcuinus, ejusdem postulationi
obsequi promisit, quamprimum ipse Carolus
sua intercessione a rege proprio et episcopo suo, quibus
parere necesse habebat, licentiam revertendi et
perpetuo in Gallia perseverandi impetraverit. «Domine
mi rex (haec fuit Alcuini responsio loc. cit.),
tuae non dispono voluntati renuere, auctoritate canonum
cum firmata fuerit. Libenter etiam paterna
in regione mea non modica haereditate ditatus, hac
spreta, tibi ut prodesse possim, hic pauper stare delector.
Tuum est tantum hoc a meo rege et episcopo
impetrare.»
</p><p>XCV. Carolus petiti hujus aequitatem agnoscens
<nobr><sub></sub></nobr> in abitum Alcuini tandem consensit, datis etiam abs
dubio, ut Alcuinus rogaverat, ad regem et episcopum,
quibus parebat, litteris, dimissionem perpetuam
viri tantopere a se desiderati postulantibus.
Eadem occasione, creditur Carolum usum fuisse, ut
cum Offa rege Merciorum, quorum illi tunc temporis,
anno scilicet 790, aliquid dissensionis, diabolico
fomento inflammante, evenerat, <em>ita ut utrinque navigatio
interdicta negotiantibus cessaret, in pacem, Alcuino
mediatore, rediret.</em> Tunc enim Alcuinus a quibusdam
audierat, quod ad componenda illa dissidia
foret ad Offam mittendus, ut ipse scribit in epist. ad
Colcum lectorem in Scotia, eodem anno, sicut ibidem
in notis observavimus, scripta. Equidem Alcuinus,
dum hanc ad Colcum epistolam scriberet, adhuc
incertus erat an et quando a rege in patriam
suam esset dimittendus, et an mandatum acciperet
de pace cum Offa rege tractandi, et ideo dona illa
quae ex regis Caroli et propria sua largitate inter
ecclesias, monasteria et anachoretas Britanniae erant
<nobr><sub></sub></nobr> distribuenda, quorum in illa epistola meminit, praemisit;
paulo tamen postea, eodemque anno in patriam
suam profectum fuisse necesse est, quia revera
illo anno, quo Ethelredus in regnum Northumbriae
restitutus est, ibi fuit, ut statim dicemus.
</p><p>XCVI. Magna in regno Northumbriae, postquam
Alcuinus illic e Gallia appulit, revolutio facta est.
Northumbri namque Osredum regem nuper aversati,
Ethelredum, quem ante annos duodecim (anno
778) ejecerant, regem deposcunt, et ad solium evehunt,
quod his verbis narrat Hovedenus: «Anno
790 Ethelredus de exsilio liberatus est, et iterum per
gratiam Christi regni solio subthronizatus. Osredus
autem rex, dolo suorum principum circumventus a
regno privatus attonsus est in Eboraca civitate, et
postea necessitate coactus exsilium petit.» Haec, ni
vehementer fallamur, est illa regni Northumbriae,
patriae Alcuini, novitas, quae ipsum, obtenta licet a
<nobr><sub></sub></nobr> rege et episcopo suis in Galliam remeandi licentia,
in Anglia diutius quam volebat retinuit; de qua novitate
ipse scribit in epistola ad amicos quosdam,
cujus fragmentum ex Malbesburiensi dedimus in not.
ad epist. 2 in haec verba: «Benedictus Deus qui facit
mirabilia solus! Nuper Athelredus filius Ethelwoldi
de carcere processit in solium, et de miseria
in majestatem: cujus regni novitate detenti sumus,
ne veniremus ad vos.» Ejusdem novitatis meminit
in cit. epist. 2, Aquilae suo scribens: «Novitas regni
nostri me retinet adhuc isto anno.» Huic epistolae
ascripsimus annum 790, quod non ita velim intelligi,
quod non anno sequenti aut paulo tardius dari potuerit,
prout in eadem not. insinuavi. Ejusmodi siquidem
revolutio totum reipublicae ordinem turbare
solet, et longiore consilio opus est, ut ipsa in tranquillum
statum redigatur: ad quod efficiendum Alcuini
opera et diuturnior in patria mora proficua
aut etiam necessaria esse potuit. Quae enim alia necessitas
<nobr><sub></sub></nobr> ipsum ibi diutius retinere potuisset, nisi ut
ad popularium suorum instantiam suis consiliis in
tanta rerum omnium confusione ipsis subveniret?
</p><p>XCVII. An Alcuinus nunc in Anglia existens revera
de pace concilianda cum Offa rege Merciorum
ex Caroli Magni mandato tractaverit, et an eidem
illa animorum utriusque regis reconciliatio, navigationisque
interdictae pristina libertas tribui debeat,
non admodum expeditum est. Felix enim illius negotii
successus in Chronico Fontanellensi cap. 15
apud Bouquet., Script. Rer. Gall. tom. V, pag. 315,
non Alcuino, sed Gervoldo episcopo Ebroicensi et
abbati Fontanellensi in acceptis fertur, ubi etiam
causa ortae illius dissensionis detegitur. Legitur enim
ibidem Gervoldum, qui multis annis per diversos
portus et civitates, maxime in Quentawic, tributorum
et vectigalium exactor a Carolo Magno constitutus
fuerat, ea occasione Offae regis notitiam et amicitiam
sibi conciliasse; et multoties jussu Caroli
<nobr><sub></sub></nobr> Magni apud praefatum regem legationibus functum
fuisse, et novissime quidem ob filiam ejusdem regis,
quam in conjugium Carolus junior, filius scilicet Caroli
Magni, expetebat: cui conjugio cum rex Offa
nollet acquiescere, nisi Berta Caroli Magni filia, filio
ipsius nuptui traderetur, Carolus commotus vetuit,
ut nemo de Britannia insula ac gente Anglorum mercimonii
causa, littus Oceani maris in Gallia attingeret.
«Sed ne hoc fieret, ait scriptor illius Chronici,
admonitione ac supplicatione venerandi praedicti Patris
Gervoldi inhibitum est.» Verumtamen, quamvis
huic narrationi stet sua fides, nihil prohibet quin
ipse Alcuinus simul cum Gervoldo ad idem negotium
promovendum adhibitus fuerit. Certe Alcuinum
de amicitia utriusque regis et de pace gentis suae
cum Francis semper sollicitum fuisse, et pro illa, si
quando laesa fuit, reparanda feliciter laborasse constat
ex epist. 42 (nunc 47), in qua Offae regi contestatur,
«quod domnus rex Carolus saepe amicabiliter
et fideliter secum locutus sit de ipso, et illius esset
<nobr><sub></sub></nobr> fidelissimus amicus;» et ideo ad ipsum et ad episcopales
sedes regni ipsius digna munera direxerit.
Quae fuerint post amicitiam ita restitutam illa munera,
intelligitur ex epistola Caroli Magni ad regem
Offam, quam exhibemus tom. II, in qua illum <em>virum
venerandum et fratrem charissimum vocat, atque ad
ipsius petitionem concedit peregrinantibus ad limina
apostolorum liberum transitum per regnum suum;</em>
negotiatoribus vero lucra sectantibus, solutis statutis
teloniis, securitatem et adversus oppressores patrocinium.
Dona illa destinata fuerunt alia, et sacrarum
quidem rerum, ad sedes episcopales regni Offae
Merciorum, alia ad sedes episcopales regni Ethelredi
Northanumbrorum; alia humanarum rerum ad
sedes metropolitanas; alia pro ipso rege Offa, scilicet
balteus, gladius Huniscus et duo pallia serica,
tanquam spolia e praelio contra Hunnos reportata.
Verum dona illa ad Ethelredum ac episcopales sedes
illius regni tunc non pervenerunt; epistolis namque
cum donis praedictis in manus missorum datis, ut
<nobr><sub></sub></nobr> scribit Alcuinus in cit epist. 47, «supervenit tristis
legatio de infidelitate gentis (Northumbrorum) et
nece regis Ethelredi,» a suis XIV Kal. Maii anno 796
occisi; quae impietas Carolum ita commovit, «ut
donorum largitate retracta, genti huic perfidae, quam
vocat, et perversae, dominorumque suorum homicidae,»
omnia mala fuerit minitatus: quam commotionem
nihilominus a se sedatam fuisse testatur ibidem Alcuinus.
Attamen dona pro ipso Offa et sedibus episcopalibus
regni sui destinata posthac illuc directa
fuisse, existimare pronum est, siquidem illi nec perfidiae
illius complices, nec consequenter promeritae
indignationis participes fuerunt. Certe ipse Alcuinus,
ut scribit in epist. 43 (nunc 48) ad Offam regem,
cum Caroli muneribus ad ipsum venire paratus erat
anno eodem, ante, puto, quam Turonensem abbatiam
administrandam suscepit; melius tamen illi
visum in peregrinatione permanere, «nesciens, inquit,
<nobr><sub></sub></nobr> quid inter eos fecissem, inter quos nullus securus
esse, vel in salubri consilio proficere potest.»
</p><p>XCVIII. Ex his paulo fusius narratis patet Alcuinum
nihil non egisse, ut Gallorum et Merciorum reges
amicos redderet, atque in amicitia et pace confirmaret;
ut propterea vero simillimum haberi debeat,
uti num. praecedente insinuavimus, et praestantissimi
quique scriptores consentiunt, quod anno 790 e Gallia
in patriam profectus simul a Carolo Magno mandatum
acceperit cum rege Offa de pace tractandi, et
quod hoc negotium una fortassis cum Gervoldo abbate
Fontanellensi susceptum, illi feliciter successerit.
</p><p>XCIX. Ethelredo in regnum Northumbriae restituto,
uti supra num. 96 meminimus, non simul quies
restituta fuit. Osredus namque nuper solio dejectus
novas res cum principibus quibusdam sibi adhaerentibus
molitur, novasque turbas ad regnum quo pulsus
est recuperandum concitat: qui tamen a rege
<nobr><sub></sub></nobr> Ethelredo postea, anno 792, XVIII Kal. Octobris, ut
scribit cum aliis Hovedenus ad h. a., captus et ipso
jubente occisus est. Haec regni novitas, ut superius
num. 96 diximus, iter in Franciam aliquandiu retardavit;
videns vero, sua opera ac consiliis se in
patria sua nihil proficere posse, propterea sicut
postea ex hac ratione ad illam redire noluit, prout in
epist. 43 Offae contestatus est, ita nunc, obtenta prius
a rege et episcopo proprio licentia, eadem abs dubio
causa, iter suum in Franciam Carolo Magno, ut dicemus,
etiam urgente aggressus est: quod factum
fuisse censemus vel circa finem anni 792, fortassis
post patratam eodem anno medio mense Septembri
necem Osredi, vel circa initium anni sequentis. Eo
siquidem tempore, quo Ratisbonae anno 792 synodus
adversus Felicem Urgellitanum habita fuit, nondum
e Britannia in Franciam redierat, prout ipsemet scribit
libro I adversus Elipantum, num. 16. Anno vero
793 eo jam tempore in Francia degebat, quando ecclesia
<nobr><sub></sub></nobr> sancti Cuthberti Lindisfarnensis a paganis
eversa fuit, uti discimus ex epistolis 9 et seq. In
Gallia jam consistens ad dilectissimos suos Eboracensis
Ecclesiae fratres, a quibus non sine maximo
dolore avulsus est, scripsit epistolam charitate plenam
et gratitudine: grata siquidem mente ibi commemorat
benefacta ab infantia et pueritia usque ad
virilem aetatem in ipsum collata, spondetque perpetuam
illorum in suis orationibus memoriam. Aliorum
quoque amicorum in patria relictorum haud immemor,
scripsit epistolas ad Lindisfarnenses, ad Aedilhardum,
ad regem et principes Nordhumbiae, ad Wirenses
et Gyrvenses monachos; in quibus deplorat
infaustos casus qui ipsis post abitum suum acciderunt;
optimisque doctrinis instruit, quibus mediis
ipsos oporteat divinam a se avertere vindictam. Propter
abitum vero suum in alienam regionem, quorumdam
suspicionem aut calumniam in se convertit,
quasi simul a fidelitate regis Offae ac gentis suae descivisset;
quam suspicionem a se amolitur in epist.
<nobr><sub></sub></nobr> ad Beorninum presbyterum, inquiens: «Sicut hos
amicos, quos mihi Deus donavit fideliter, quantum
valeo, servabo; sic et hos, quos reliqui in patria.»
Et ex jam dictis patet, quam iniqua fuerit haec in
illum calumnia; e contra quam vere de illo scripserit
Malmesburiensis lib. I Reg. Angl., cap. 6, illum in
aula Caroli non fuisse suorum compatriotarum immemorem,
sed ut imperatorem in amicitia eorum
conservaret, allaborasse.
</p><p>C. Quos interea, dum Alcuinus in patria sua morabatur,
tumultus Felicis episcopi Urgellitani nova
dogmata in Francia; atque Elipanti, aliorumque
episcoporum illi adhaerentium adversus veritatem
catholicam molimina in Hispania excitaverint, narrabimus
in Dissertatione nostra historica num. 15 seqq.
Pro sedandis hisce turbis, compescendisque in ecclesia
et regno hisce tumultibus nihil non egit rex
Christianissimus Carolus. Consilium ergo in hunc
finem cum Adriano summo pontifice, cum episcopis
<nobr><sub></sub></nobr> totius regni aliisque viris fama ecclesiasticae eruditionis
et a zelo fidei sibi commendatis initurus, nullius
quam Alcuini operam in illa controversia exstinguenda
utiliorem fore existimavit. Ipsum ergo datis
abs dubio litteris, ex Anglia evocavit, hortatusque
est ut iter suum, quanto citius fieri possit, in Franciam
acceleraret, sibi in expugnanda secta nuper
exorta, quae catholicae veritati contraria esse apparebat,
auxilio futurus. Vocante siquidem rege maxime
catholico, quamvis non sine nutu ac dispensatione
divina, in Franciam se venisse Alcuinus ipse testatur
in praefat. ad libros adversus Elipantum, et libro I,
num. 16. Vide etiam quae de hac re diximus in cit.
Dissertatione nostra, num. 25.
</p><p>CI. Alcuinus ergo, divinae vocationi et regis voluntati
obtemperans, patria relicta, secundo jam in
Franciam, nunc perpetuo ibi mansurus rediit. Factum
id, postquam Felix in concilio Ratisbonensi fuit
erroris damnatus, ibidemque ac postea coram Adriano I
<nobr><sub></sub></nobr> summo pontifice ejurata haeresi, iterum ad vomitum
rediit. Prima ergo cura Alcuini, post suum in Gallia
adventum fuit, ut eumdem Felicem, cujus se olim,
tanquam viri fama pietatis et sanctitatis celebris,
intercessionibus commendaverat, litteris charitatis
stylo exaratis, ab errore ad veritatem catholicam revocaret:
cujusmodi litteras postea etiam ad Elipantum
scripsit; quos repugnantes deinceps multis libris solidissime
confutavit, tam feliciter, ut Alcuini potissimum
laboribus in acceptis ferendum sit, quod Ecclesia
brevi, sex aut septem annorum spatio, ab illis
turbis liberata, pristinaeque tranquillitati restituta
fuerit. Verum de his omnibus prolixius egimus in cit.
Dissertatione nostra historica, quae hic repetere esset
actum agere.
</p><p>CII. Sicut vero Carolus rex Alcuino initio, dum
scholam palatii regeret, duo monasteria, Ferrariense
et Trecense, commendavit; ita nunc secundo e Britannia
reducem, et posthac in Gallia permansurum
<nobr><sub></sub></nobr> monasterio sancti Martini apud Turonos, elapso ab
ejus reditu triennio, praefecit, ut discimus ab anonymo
vitae scriptore cap. 6, num. 12. Nunc igitur de
illius in hoc monasterio praefectura et de schola ibi
constituta agamus. 
</p><p>
</p><h4>CAPUT IX.</h4>
<em>Beati Alcuini praefectura in monasterio Turonensi, et
schola ibi constituta.</em>
<p>CIII. Alcuinus ex Anglia reversus adhuc per aliquot
annos in aula regis potissimum versabatur, ubi
abs dubio scholam ibi antea constitutam iterum moderabatur;
simulque tractandis variis regni negotiis
a rege adhibitus fuit, uti hoc ultimum ex initio epistolae
ad Eboracenses paulo post reditum suum scripta
intelligitur, ubi <em>de secularis angustiae tribulationibus
supervenientibus, et de itineribus variis,</em> aulam
fortassis secutus, <em>per loca sanctorum martyrum vel
confessorum Christi, mentionem facit:</em> praecipuum
vero laborem in confutanda, ac si fieri possit, penitus
<nobr><sub></sub></nobr> evertenda nova secta Adoptianorum collocavit.
Altero deinde circiter anno post suum reditum nimirum
794, convocato adversus Elipantum Francofordiensi
concilio cum quibusdam suis conterraneis
interfuit, et per ultimum canonem in suffragiorum
et orationum communionem adlectus fuit; de quo
videas dissertationem nostram priorem, num. 34.
</p><p>CIV. Demum cum vir ut doctrina ita et pietate
praestans senio crescente debilitates frequentes morbosque
varios, de quibus saepius in suis ad amicos
epistolis conqueritur, experiretur, viresque tam corporis
quam animae partim ex itinerum molestia, partim
ex laborum litterariorum assiduitate frangi animadverteret,
ad solitudinem et quietem suspirare coepit,
in qua, a saeculi occupationibus aliisque negotiis
animum in plura distrahentibus liber, solius Dei servitio
et animae suae saluti vacare posset. Quod suum
desiderium cuidam archiepiscopo manifestat in epistola
168 (nunc) 62 his verbis: «Sciat dulcissima paternitatis
<nobr><sub></sub></nobr> vestrae dilectio, quod ego filius tuus saeculi occupationibus
depositis soli Deo servire desidero.» Rationem
addit: «Quia, inquit, omni homini necesse est
vigili cura se praeparare ad occursum Domini Dei sui,
quanto magis senioribus, qui sunt annis et infirmitatibus
crebris fracti.» Verum hujus desiderii sui ardentissimi
scopum diu assequi non potuit, sicut scribit
ad dulcissimum suum Homerum Romam, anno
796, puto, abeuntem: «Te abeunte, inquit, tentavi
saepius ad portum stabilitatis venire, sed Rector rerum
et dispensator animarum necdum concessit
quod olim fecit velle.» Reliquum vero vitae suae tempus,
si scriptori vitae illius fides adhibeatur, quiete
ac tranquille consummare cupiebat in Fuldensi monasterio;
ita enim ipse scribit cap. 8, num. 14:
«Cum igitur senectute, unaque infirmitate plus solito
se sentiret affectum, diu ut secum tractaverat,
velle se significavit regi Carolo saeculum relinquere,
postulans licentiam apud sanctum Bonifacium monasticam
<nobr><sub></sub></nobr> vitam secundum regulam sancti Benedicti ducere.»
Hanc narrationem D. Mabillonius in dubium
vocat in Elog. beati Alcuini, num. 61, et existimat
Alcuinum ad secessum non optasse Fuldense, sed Turonense
monasterium, quod ipse indicare videtur in
epist. 101 (nunc 129), anno 801, ad Davidem suum
scribens: «Inter fratres in ecclesia sancti Martini
Deo fideliter servientes vivere ac requiescere, Deo
miserante, sine ulta dubitatione desidero.» Nobis
tamen videtur haec, quae contraria inter se apparent,
combinari posse, si narratio scriptoris Vitae referatur
ad illud tempus quo Alcuinus adhuc in aula regia
versabatur, nondum abbatiae Turonensi praefectus:
verba vero ipsius Alcuini ad tempus posterius, quo
regulari disciplina in illo monasterio restituta, et abbatiis
inter discipulos, regis permissione, distributis,
non jam alio migrare, sed inter fratres ecclesiae sancti
Martini, ob eorum laudabilem conversationem,
vivere et mori voluit. Idem ergo scriptor Vitae duo
<nobr><sub></sub></nobr> quae ad diversa tempora pertinent, nempe desiderium
Alcuini Fuldam secedendi, et voluntatem monasteria
sibi commissa inter discipulos dividendi, simul
in sua narratione complexus est; quod haud infrequens
est apud scriptores veteres ad crisin historicam
minus attentis. Caeterum ex epistola 192 (nunc
142) ad fratres sancti Bonifacii seu Fuldenses nunc
primum detecta, quam ad annum 801 retulimus, constat
Alcuinum olim ab illis fratribus magna dilectione
et cum gaudio susceptum fuisse, et ipsum ex
eorum conversatione laetitiam, atque cum ipsis saepius
conversandi desiderium concepisse; quod tamen
repugnante rege implere non valuit. Quidquid
sit, Alcuinum pariter ad Turonense monasterium
aspirasse colligitur ex epist. 19 (nunc 23) ad fratres
sancti Martini, in cujus initio profitetur quod optet
esse unus ex illis. Votorum tamen suorum determinationem
regis voluntati submisit.
</p><p>CV. Alcuinus ergo senex, infirmitatibus saepius redeuntibus
vexatus, et maxime ob taedium quo erga
<nobr><sub></sub></nobr> aulicos strepitus et saecularia negotia afficiebatur,
non cessavit regis clementiam implorare, ut in quodam
loco quieto residuos paucos vitae suae dies agere
ipsi permitteretur. Cessit tandem rex precibus instantissimis
dilecti sui magistri. Contigit vero ut abbatia
sancti Martini, totius regni celeberrima, per
obitum Itherii abbatis vacaret: quae regi opportuna
fuit occasio Alcuini desideriis utcunque satisfaciendi.
Huic igitur monasterio Carolus rex Alcuinum, aulae
negotiis exemptum, praefecit. «Evoluto non parvo
tempore (ita rem paucis narrat anonymus Vitae scriptor,
cap. 6, num. 12), postquam Albinus secundo
ad Carolum reversus est, sancti Martini apud Turonos
praeficitur pastor monasterio.» Quod anno demum
796 factum fuisse ex his epistolae ad Davidem
patrem patriae scriptae verbis eruitur: «Fere, inquit,
ante hoc quinquennium saeculares occupationes,
Deum testor, non ficto corde declinare cogitavi, sed
vestrae piae providentiae consilio translatus sum in
<nobr><sub></sub></nobr> servitium sancti Martini, fidei catholicae et ecclesiasticae
sanctioni, donante Deo, proficuum.» Scripta
est haec epistola anno 801, prout ibi in notis ostendimus.
Alcuinus ergo, uti hic legitur, monasterii Turonensis
regimini admotus fuit quinquennio ante
scriptam hanc epistolam, hoc est anno 796.
</p><p>CVI. Quamvis vero vir piissimus annos aeternos in
mente habens, optaverit non tantum ab aulae negotiis,
verum etiam ab omnibus saecularibus occupationibus
liberari, voti tamen sui, etiam per hunc secessum
in Turonense monasterium, haud omnino compos
factus est, novis nunc curis, quae ab administratione
rerum temporalium, et regimine animarum
abesse non possunt, implicitus. Duo vero praecipua
fuere quae Alcuini operam ibi requirebant, et quae ab
ipso ex regis voluntate praestanda erant. Primum ut
monachos in eodem monasterio laxius viventes ad
meliorem frugem revocaret; alterum ut studia litterarum
ibidem sicut ubivis propemodum collapsa restauraret.
<nobr><sub></sub></nobr> Quod utrumque quomodo praestiterit,
nunc videamus.
</p><p>CVII. Regularis status illius monasterii Alcuino
jam antequam illi praeficeretur, cordi erat: monasticae
quippe disciplinae in quibusvis monasteriis promovendae
zelo ferventissimo semper aestuabat. Ob
hanc causam ad illius Ecclesiae fratres scripsit epist.
19 (nunc 23), in qua illo samice hortatur ad vigilias
divinae laudis; ad orationes ex corde ad Deum fundendas;
ad humilitatem, ut foris appareat quod intus
profitentur; ad obedientiam, ut mala prohibita
non faciant, ut bona, quae praecipiuntur, faciant; ad
charitatem Dei et proximi. «Haec sunt tria praecepta,
inquit, quae aperient monachis portas coeli.» Seniores
deinde instruit et docet, quid debeant junioribus;
juniores demum hortatur, ut senioribus ac magistris
suis subditi sint quasi patribus. Enim vero antequam
Alcuinus illius monasterii regimen suscepit, de fratrum
illorum etsi ex veteri instituto regulae Monachorum
astricti fuissent, moribus et conversatione non
<nobr><sub></sub></nobr> admodum laudabilia narrabantur; et apud ipsum
regem illorum vita adeo diffamata fuit, ut vel ipsimet
nescire crederentur, an canonicos se, an monachos,
an neutrum profiteri vellent, vel deberent:
quod ipsis exprobrat Carolus in epistola inter Alcuinianas
119 (nunc 158) his verbis: «Ipsi quoque nostis
qualiter jam crebro vita vestra a multis diffamata
est; et non abs re; aliquando enim monachos, aliquando
canonicos, aliquando neutrum vos esse dicebatis.»
Una ergo ex causis ob quas rex Carolus Alcuino
abbatiam Turonensem regendam commisit,
haec fuit, ut fratres illi doctrina, sapientia et exemplo
tam celebris viri permoti ad meliorem frugem reducerentur;
quam hujus ordinationis suae causam
ipse piissimus princeps prodit, dum in epistola mox
citata ita pergit: «Et nos consulendo vobis et ad
malam famam abolendam magistrum et rectorem idoneum
vobis elegimus, et de longinquis provinciis invitavimus,
qui et verbis et admonitionibus rectam
<nobr><sub></sub></nobr> viam instruere, et, quia religiosus erat, bono conversationis
exemplo potuisset informare.»
</p><p>CVIII. Regis consilio et intentioni novi hujus abbatis
industria et conatus non defuere. Regimen auspicatus
reformationis initium exemplo sancti Joannis
Baptistae et ipsius Salvatoris nostri a poenitentia
coepit, bene gnarus, conversionis initium a poenitentia
prioris transgressionis esse capiendum; scripsit
ergo ad fratres hos suos epistolam <em>de Confessione peccatorum,
quam reperies tom.</em> II, quam potissimum
ad juniores religionis plantas direxit, existimans,
quod res est, corruptos religiosae et cujusvis communitatis
mores et disciplinam via meliori et faciliori
emendari haud posse, quam si juvenes ejusmodi corpori
sociati pietatis atque virtutis doctrinis optime
formentur et excolantur. Seniores tamen simul et
magistros deprecatus est, ut suam quoque in hunc
finem operam conferrent. Nullus dubito, quin vir
beatus, qui aliorum etiam monasteriorum fratribus
<nobr><sub></sub></nobr> absentibus per frequentes epistolas, varia alia documenta
vitae regularis praescripsit, nunc longe plura
propriis suis filiis praesentibus suggesserit, atque
etiam scripta tradiderit. Huc pertinere existimo libellum
de Usu psalmorum, cui praefatio ad Carolum,
quae ad aliud opusculum seu Officia per Ferias pertinet,
per errorem assuta est, uti notavimus in monito
praevio. Is enim libellus potissimum ad monachos
pertinet, in quo docentur, quos psalmos in variis
circumstantiis ac necessitatibus, quanta cum devotione,
quibusque junctis orationibus, quoque spiritu
poenitentiae persolvere oporteat. Certe D. Mabillonius,
lib. XXVI Annal., num. 47, ad fratres sancti
Martini pertinere verba illa, quae in eodem libello
leguntur, judicabat, haec nempe: «Promissiones
meas, quibus me sanctam regulam servaturum spopondi,
momentis singulis violo,» et illa: «Concede
mihi fragilissimo dilecti tui, Patris mei Benedicti,
sequi et imitari vestigia.» Illa quoque: «coenobium
<nobr><sub></sub></nobr> petii, vitam monasticam suscepi; sed miser ego saepe
involvor variis modis in levitatibus, etc.,» et quae
sunt alia plura ejusmodi monachorum devotioni convenientia
ibidem. «Ex quibus luce clarius apparet,
ait D. Mab. loc. cit. monachos etiam tum in ecclesia
sancti Martini perstitisse, qui toto Alcuini regimine
ibidem perseverarunt. Falsum proinde quod legitur
in quodam chronico Turonensi, Carolum regem instituisse
canonicos in ecclesia beati Martini, auctoritate
Adriani papae, eisque Alcuinum praefecisse.» Id
ipsum confirmat Caroli praeceptum, Alcuino prope
initium praefecturae suae in favorem <em>abbatis et monachorum
sancti Martini concessum, quod dabimus
tom.</em> II.
</p><p>CIX. Conatus illi, quos ad reformandam monasterii
hujus suae curae commissi disciplinam adhibuit,
haud frustranei fuere. Ipse namque fratrum suorum
conversationem tam bonam et honestam censuit
atque expertus est, ut in epist. 101 (nunc 129) regi
contestatus sit, quod inter eos Deo fideliter servientes
<nobr><sub></sub></nobr> vivere et requiescere sine ulla dubitatione desideret
In Epistola deinde 195 (nunc 149), nunc primum
ex cod. ms. bibl. Harleianae edita, illos apud
regem adversus injustos delatores defendens, optimum
conversationis illorum testimonium, sub divini
nominis invocatione praebet his verbis: «Deum invoco,
testem conscientiae meae, quod nunquam eos
tales intellexi, quales audio illos a quibusdam denotari,
qui paratiores sunt accusare quam salvare. In
quantum vero videri poterit et cognosci, digne Deo
faciunt officia in ecclesias Christi, sicut, verissime
testor, perfectius non vidi alios in quolibet loco celebrantes. . .
Illorum siquidem vita a viro perfecto
et judice incorrupto et misso fideli Widone audiri
potest, qui eorum omnia scrutans agnovit, quid egissent
vel qualiter vixissent. Nec ego tardus fui eos
admonere de honestate monasterialis vitae.» Quo
sane testimonio nullum gravius afferri potest pro optima
disciplina et conversatione fratrum Turonensium,
<nobr><sub></sub></nobr> quae inter ipsos sub regimine Alcuini vigebat.
</p><p>CX. Alterum, ut diximus, quod Alcuinus, nunc in
monasterio suo Turonensi degens, ibidem boni praestitit,
fuit scholae discentium ac docentium institutio
et artium liberalium aliorumque studiorum litterariorum
continuum exercitium. Optime nimirum noverat
vir sapiens ac multa experientia edoctus, nullum
pro reformandis moribus religiosae communitatis aptius
et efficacius remedium adhiberi posse, quam culturam
ingeniorum. Hac enim via et arte ideae virtutum
partim per ignorantiam, partim per concupiscentiam
suppressae reviviscunt, lumina veritatis
fugatis tenebris, quibus humana natura ex peccati
corruptione aut voluntaria desidia immersa est, accenduntur:
hac via Dei summe boni, omnipotentis,
sapientissimi cognitio obtinetur; religio, qua ipse
coli vult, addiscitur; et qua ratione ad ipsum, tanquam
finem ultimum ac supremam felicitatem perveniri
possit, docetur; hac demum etiam via optimi
<nobr><sub></sub></nobr> reipublicae cives efformantur, et quid quisque principi,
patriae ac proximis debeat, addiscunt.
</p><p>CXI. Alcuinus id quod sibi animo proposuerat,
maxima cum industria perfecit; quibus vero studiis
scholares suos informare coeperit, Carolo regi in epist.
38 (nunc 43) his verbis significavit: «Ego Flaccus vester;
secundum exhortationem et bonam voluntatem
vestram aliis per tecta S. Martini sanctarum mella
Scripturarum ministrare satago; alios vetere antiquarum
disciplinarum mero inebriare studeo; alios
grammaticae subtilitatis enutrire pomis incipiam;
quosdam stellarum ordine, ceu picto cujuslibet magnae
domus culmine illuminare gestio, plurima plurimis
factus, ut plurimos ad profectum sanctae Dei Ecclesiae et
ad decorem imperialis regni vestri erudiam, ne sit vacua
omnipotentis in me gratia, nec vestrae bonitatis
largitio inanis.» Nihil ergo in hac schola praetermissum
est, quod ad excolenda ingenia et ad animos doctrina
sacra ac profana imbuendos proficuum esse potuit,
<nobr><sub></sub></nobr> Destituebatur vero schola illa noviter erecta sufficiente
copia librorum, quorum ope tam amplum institutum
debite sustineri, promoveri ac stabiliri posset,
et eorum maxime quibus Alcuinus in schola
Eboracensi erat assuetus. Quapropter in eadem epistola
regem rogavit, ut sibi liceat, aliquos ex pueris
(discipulis nempe suis, quos plures, ut supra cap. 5,
num. 59, vidimus, et infra, num. 104, videbimus,
secum e patria adduxerat) remittere illuc, «qui excipiant
inde necessaria quaeque, et revehant in Franciam
flores Britanniae: ut, inquit, non sit tantummodo
in Euboriaca hortus conclusus, sed in Turonica
emissiones paradisi cum pomorum fructibus, ut veniens
auster perflaret hortos Ligeri fluminis, etc.»
Ex quibus intelligitur, Alcuinum curam habuisse bibliothecae
Turonis instruendae ad normam nempe
illius, «quam Eboraci habuit per industriam magistri
sui ac proprium suum sudorem,» et quam ipse
descripsit in carmine de episcopis Eboracensibus,
<nobr><sub></sub></nobr> vers. 1535 seqq.
</p><p>CXII. Eboracum ex regis licentia quosdam Alcuini
discipulos abiisse, ad reportandos inde libros desideratos;
Eboracenses quoque in iisdem communicandis
haud difficiles fuisse credimus. Quia vero tunc temporis
ob necessitatem codices quosque singulatim
scribendi et ob tarditatem raritatemque scriptorum,
exemplaria librorum non ita multiplicia fuere sicut
evasere post inventam artem typographicam, ideo
existimamus exemplaria ejusmodi Turonensibus non
ad custodiendum, sed ad describendum concessa fuisse,
postmodum iterum Eboracum remittenda: quem
in finem, et ut posthac bibliotheca Turonensis ditior
reddi possit, scriptoribus opus erat qui libros charactere,
quantum fieri tunc poterat, nitido, et ad regulas
grammaticae et orthographiae exarare nossent,
quales tunc paucos Turonis et alibi reperire fuit. De
qua penuria Alcuinus in epist. 85 (nunc 135) ad Carolum
conqueritur, ita scribens: «Punctorum distinctiones
<nobr><sub></sub></nobr> et subdistinctiones, licet ornatum faciant
pulcherrimum in sententiis, tamen usus illorum propter
rusticitatem pene recessit a scriptoribus . . . Ego
itaque, licet parum proficiens, cum Turonica quotidie
pugno rusticitate.» Huic igitur incommodo et
defectui ut mederetur Alcuinus, sicut antea in palatio,
ita nunc in schola Turonensi maximum laborem
initio impendit in docendis primis litterarum elementis,
regulis grammaticae et orthographiae, recteque et
emendate scribendi methodo. In hunc finem ad Musaeum
scribentium libros carmen, quod LXVII est
nostrae editionis (tom. II), suspendit, quod ipsos continuo,
quid in scribendo observare debeant, commonefaceret.
Ibi monet, ut sacrae Scripturae vel sanctorum
Patrum volumina descripturi caveant ne propria
sua verba alicubi assuant ac immisceant, ut
librorum describendorum correcta exempla exquirant
et,

</p><p>Per cola distinguant proprios et commata sensus, 
<br>Et punctos ponant ordine quosque suo,<nobr><sub></sub></nobr> Ne vel falsa legat, taceat vel forte repente
<br>Ante pios fratres, lector in ecclesia.

Curam vero adhibuit vir piissimus et sollicite cavit,
ne quorum mores ipse per studia litterarum reformare
intendebat, per libros profanorum auctorum
corrumperentur; quapropter vetuit ne sui discipuli
se darent lectioni veterum poetarum, prae primis
Virgilii, uti colligitur ex narratione scriptoris Vitae
illius de Sigulfo vetulo cap. 10, num. 19, quem
Alcuinus reprehendit quod Adalberto et Aldrico
Virgilium ad legendum secrete tradidisset, praecepti
sui transgressor, quod suis ipse discipulis dederat,
simul eos commonendo, quod ipsis sufficerent «divini
poetae, nec egeant luxoriosa pollui sermonis Virgilii
facundia.»
</p><p>CXIII. Librorum optime scriptorum sufficiente copia
hac industria jam comparata, facilior fuit discipulorum
instructio, inter quos ipse magister pro
cujusvis capacitate et classe eosdem distribuit et ita
<nobr><sub></sub></nobr> munus docendi omnes illas disciplinas, quas ipse in
epistola, supra num. 111 citata, commemorat, prosecutus
est. Schola itaque Turonensis brevi posthac
tempore tam ubique celebrata fuit, ut ad illam, sicut
antea ad Eboracensem, undique concurrerent, qui
scientiarum desiderio tenebantur. Ibi edocti fuere
viri celeberrimi, qui deinceps per totum, qua late
patet et ultra regnum Franciae scientiarum semina,
quae Turonis sub magisterio Alcuini excepere, sparserunt;
atque ita schola Turonensis mater exstitit
tot aliarum scholarum, quae per varia loca fundatae
fuerunt. Discipulos hosce beati Alcuini saltem celebriores
et magis notos in sequenti capite recenseamus. 
</p><p>
</p><h4>CAPUT X.</h4>
<em>Beati Alcuini discipuli magis celebres in schola Turonensi.</em>
<p>CXIV. Inter auditores Alcuini in schola Turonensi
<nobr><sub></sub></nobr> D. Mabillonius in Elogio, num. 66, numerat etiam
<em>Oniam, Candidum, Nathanaelem, Witsonem, Raganardum,
Waldramnum, Osulfum, Simeonem, postea
episcopum Wormatiensem, in epistola 73 laudatum,</em>
et <em>Sigulfum, cujus relatu Vita beati Alcuini scripta
est.</em> Verum hos omnes non in schola Turonensi in
Gallia, sed in Eboracensi in Anglia Alcuinum praeceptorem
habuisse superius cap. 4 diximus: credendum
potius quosdam illorum, si non omnes, a magistro
suo, petente et permittente certe rege Carolo,
ex Anglia adductos primo in schola palatii ac postea
etiam in Turonensi illius fuisse coadjutores non discipulos;
quod de <em>Sigulfo praeprimis constat, quem
Alcuinus aliquando severe castigavit, quod scholaribus
ipsius magisterio a se commendatis, contra interdictum
suum, Virgilii aliorumque profanorum auctorum
lectionem permisisset.</em> Vitae cap. 10, num. 19,
Nathanaelem quoque, seu Fridegisum in instruendis
virginibus regiis Lucia et Columba, in palatio, in
<nobr><sub></sub></nobr> quo et Nathanael morabatur, versantibus vices suas
agere jussit, hortatusque est in epistola 135, «ne illis
suae decorem sapientiae abscondat, sed florentes in
eis bonae voluntatis areolas irriget.» Witso, quem
ibi D. Mabillonius a Candido distinguit, idem est ac
Candidus, quod nomen est Witsonis ascititium, ut
alibi observamus. Simeon etiam, quem idem vir celeberrimus
loc. cit. episcopum Wormatiensem facit,
cognomen est Eanbaldi archiepiscopi Eboracensis,
sicut ex epistolis in bibliotheca Harleiana nuper detectis
didicimus.
</p><p>CXV. Credibile est, discipulis Alcuini omnes illos
magistros, qui Carolo Magno adhuc in vivis agente
et sub initium regiminis Ludovici Pii, scholis seu
episcopalibus seu monasterialibus, vel reformandis
vel noviter erectis praefecti fuere, accensendos esse;
majoremque eorum partem Turonis studia sua confecisse.
Verum deficientibus monumentis illos solum
hic recensebimus, de quibus certa exstant testimonia,
et qui inter reliquos magis celebres evasere: nimirum
<nobr><sub></sub></nobr> <em>Rabanum abbatem Fuldensem et postea archiepiscopum
Moguntinum;</em> <em>Hattonem, illius in abbatia
Fuldensi successorem;</em> <em>Hemmonem seu Haimonem
episcopum dein Halberstatensem;</em> <em>Samuelem episcopum
Wormatiensem;</em> <em>Adalbertum Sigulfi in abbatia
Ferrariensi successorem;</em> <em>Aldricum ex abbate Ferrariensi
episcopum Senonensem:</em> demum <em>Amalarium
diaconum ecclesiae Metensis.</em>
</p><p>CXVI. Rabanum una cum Hattone ab abbate suo
Turonos ad Albinum magistrum, gratia discendi liberales
artes, directum fuisse, Browerus ex pervetusto
codice Fuldensi refert in notis ad Rabani poema
XIII. Et Rabanus ipse in praefatione commentariis in
libros Regum praefixa profitetur, quod cognomen
<em>Maurus a praeceptore suo Alcuino acceperit, ait enim
se in iis locis quae per semet exponit,</em> ad marginem
«praenotasse <em>M.</em> litteram, Mauri nomen exprimentem,
quod magister, inquit, meus beatae memoriae Albinus
mihi indidit.» Hinc est quod Alcuinus hoc nomine
<nobr><sub></sub></nobr> illum semper compellaverit. Sic in epistolam 111
(nunc 140) ad illum directam inscribit: <em>Benedicto
sancti Benedicti puero Mauro, et carmen 250 ita orditur:</em>

</p><p>Hos tibi sancte puer Benedicti <em>Maure camenos
<br>Albinus vates versiculis cecinit.</em>

Porro scientias quas Rabanus tunc, Alcuino doctore,
didicerat, ipse memorat in carmine quod ipse in
persona Alcuini sancto Martino obtulit, et praefixum
habetur libris De laudibus crucis; quod inter carmina
supposita exhibemus tom. II, carm. 17, in quo
Alcuinus ita de Rabano canens inducitur:

</p><p>Nempe ego cum fueram custos humilisque minister
<br>Istius ecclesiae
<br>@ <nobr><sub></sub></nobr> Id est S. Martini., dogmata sacra legens, Hunc puerum docui <em>divini</em> famine verbi
<br><em>Ethicae</em> monitis et <em>sophiae studiis, etc.</em> Abbas namque suus Fuldensis rector ovilis
<br>Illum huc direxit ad tua tecta, Pater: Quo mecum legeret <em>metri</em> scholasticus <em>artem</em>
<br><em>Scripturam et sacram rite pararet ovans.</em>

<nobr><sub></sub></nobr> Exiguo tamen tempore Rabanus Alcuinum Turonis
auscultavit, si D. Mabillonii conjectura non fallit, qui
libr. XXVII Annalium, num. 12 censet, Rabanum adolescentem
jam et litteris utcunque imbutum, ut pote
jam anno priore diaconum ordinatum, a Ratgario
abbate, cui Baugulfus anno 802 abbatiam cesserat,
fuisse Turonos missum; biennio ante beati Alcuini
obitum. Verum nihil obstat quominus priori aliquo
tempore ab abbate suo Bausulfo, Ratgarii antecessore,
illuc mitti potuerit, ibique perstiterit tanto
tempore quod ad discendas artes liberales, philosophiam,
ethicam et sacram Scripturam sufficere potuit.
Certe ex poemate 13 in quo viro celeberrimo
videbatur hanc Rabani missionem Ratgario acceptam
referri, nihil aliud discitur quam quod ex bonitate
Ratgarii libros habuerit, et quod eosdem a semet
compilatos, postea vero sibi ablatos magna cum modestia
repetierit; ita enim ibi canit:

</p><p>Jam mihi concessit bonitas tua discere libros
<br><nobr><sub></sub></nobr> Sed mea paupertas suffocat ingenii. Me quia quaecunque docuerunt ore magistri, 
<br>Ne vaga mens perdat, cuncta dedi foliis. Hinc quoque nunc constant glossae, parvique libelli, 
<br>Quos precor indigno reddere praecipias.
</p><p>CXVII. Studiorum socios Rabanus in Turonensi
academia habuit Hattonem, Haimonem et Samuelem,
quos supra nominavi. De Hattone, qui inter litteratos
Bonosus cognominatus fuit, id constat ex notis Broweri
ad poema 13, ut num. priori diximus. De Haimone
idem colligi posse videtur ex praefatione operis
De universo, quos Rabanus ipsi nuncupavit. «Memor
sum, inquit, boni studii, sancte pater, quod habuisti
in puerili atque juvenili aetate in litterarum
exercitio et sacrarum litterarum meditatione, quando
mecum legebas non solum divinos libros et
sanctorum Patrum super eos expositiones, sed
etiam hujus mundi sapientium de rerum naturis
solertes inquisitiones, quas in liberalium artium descriptione
et caeterarum rerum investigatione composuerunt.»
<nobr><sub></sub></nobr> Et ex hoc quidem testimonio constat Haimonem
fuisse Rabani condiscipulum; non alibi sane
quam ubi ipse Rabanus sacris scientiis et liberalibus
artibus in puerili atque juvenili aetate, ut hic loquitur,
exercitatus fuit, quod sub Alcuino magistro factum
esse locis num. priore citatis ipse testatur. Igitur
easdem scientias et artes Haimo etiam sub eodem
magistro, juncto cum Rabano studio, didicit. Nihilominus
D. Mab. in Elogio Haimonis Act. SS. saec. IV,
part. I, pag. 619, num. 7, verba citata Rabani ad
Haimonem intelligit de schola Fuldensi, quamvis
deinde existimet verum esse id quod scribit Trithemius,
scilicet Haimonem cum Rabano Alcuini auditorem
fuisse in monasterio Turonensi. Fuit certe Haimo
Rabani in monasterio Fuldensi monasticae professionis
socius, abbas deinde Hersfeldensis, ac demum
<nobr><sub></sub></nobr> Thiatgrimo in cathedra episcopali Halberstadensi
anno 841 suffectus. De Haimone qui inter litteratos
more illius cognomen <em>Praeclarus tulit, illiusque
scriptis variis consuli possunt D.</em> Mabillonius loc. cit,
et D. Rivet, <em>Hist.</em> Lit. de la France, tom. V, p. 111 seqq.
</p><p>CXVIII. Eisdem Rabani sociis in schola beati Albini
Turonis annumerandus est Samuel, postea factus
abbas Lauresheimensis, atque inde anno 838 ad episcopatum
Wormatiensem promotus retento regimine
sui monasterii, ut tradit D. Mabill. lib. XXXII Annal.,
num. 3. Amborum namque communem fuisse praeceptorem
Albinum ipse Rabanus testatur carm. 21
in his versibus:

</p><p>Quod quondam docuit Albinus rite magister, 
<br>Hoc pectus teneat, hoc opus omne probet.

Fuit vero hic Samuel Rabani in schola Fuldensi conlector,
sicut antea illius in schola Turonensi condiscipulus,
quod ex sequentibus versibus ejusdem carminis
patet:

</p><p><nobr><sub></sub></nobr> Quondam namque meum gaudebam te esse sodalem, 
<br>Inter lectores, frater amate mihi.

Subdit vero:

</p><p>Nunc quoque te gratulor retinere jura magistri, 
<br>Crescere virtute, patris habere locum.

Quibus innuitur quod Samuel jam abbas et episcopus
munus docendi retinuerit et exercuerit <em>pater simul</em>
et <em>magister.</em> Mabill. in Elogio beati Rabani § 3, num.
10. In epistola 143 Alcuinus scribens <em>ad quemdam filium
seu discipulum suum, ait,</em> quod olim sub ejus
nomine et condiscipuli sui <em>Samuelis composuerit epistolam</em>
<em>De benedictione patriarcharum.</em> Nullus dubito
quin hic idem sit Samuel de quo hic agimus; quis
vero ille fuerit ejus condiscipulus, ignotum. Laudat
Alcuinus illius devotionem, sanctae sapientiae decorem,
et eam addiscendi studium; «quod maxime,
inquit, tuis modo competit annis vel pro aeternae vitae
beatitudine, vel pro saecularis honore.» Fuit igitur
hic Alcuini filius homo saecularis; quod impedit, quominus
<nobr><sub></sub></nobr> illum Rabanum fuisse certo affirmemus.
</p><p>CXIX. Vitae beati Alcuini scriptor num. 14 Adalbertum
inter illius discipulos abs dubio in schola
Turonensi recenset, aitque eum cum Raganardo et
Waldramno, ultimo jam vitae illius tempore assidue,
quantum illi a Sigulfo, cujus disciplinae suberat, concedebatur,
Alcuino adhaesisse. Adalberti socius fuit
Aldricus. Ambos Alcuinus Sigulfo sub sua tamen
directione erudiendos tradidit; quibus cum idem
Sigulfus Virgilium se secretissime legere concessisset,
eumdem acrius reprehendit, ut ibidem legitur
num. 19. Adalberto Sigulfus cum usque ad senium
sub habitu canonico laudabiliter vixisset, cum consensu
fratrum, Ludovico imperatore annuente, sponte
regimen abbatiae Ferrariensis cessit, monachicam
religionem assumpsit, et huic suo discipulo, posthac
subjici voluit, ut scribit Lupus in epist. 29. Adalberto
post quartum regiminis sui annum demortuo Aldricus
unanimi fratrum consensu abbas electus est, cui
<nobr><sub></sub></nobr> electioni Ludovicus imp. assensum praebuit et favorem,
uti refert anonymus Vitae beati Aldrici scriptor
apud Mab. Act. SS. Ben. saec. IV, pag. 570, num. 11.
Contigit haec electio anno 822, uti ex litteris Ludovici
Augusti probat idem D. Mab. lib. XXIX Annalium,
num. 30, pag. 473, quamvis illam, in observationibus
praeviis ad eamdem vitam beati Aldrici num.
4, circiter annum 824 contigisse existimaverit. Aldricus
iste «sub Alcuino abbate, magistro litterali,
uti legitur in ejus Vita num. 4, in monasterio Ferrariensi
monachalis disciplinae suscepit insignia.» Illum
Ludovicus Aug. ob famam pietatis et eruditionis
praeceptorem palatinum constituit. Vero admodum
simile est anonymum Vitae Alcuini scriptorem eam
lucubrationem aggressum fuisse Aldrico quem tunc
superstitem fuisse scribit num. 19 hortante; quae
etiam conjectura est D. Mabillonii, observat. praev.
<nobr><sub></sub></nobr> in Vit. beati Alcuini num. 1. Ex quo loco constat Vitam
illam scriptam fuisse post annum 822, quo Aldricum
monasterii abbatem electum fuisse diximus;
sed tamen ante annum 829, quo sublimatus est ad
archiepiscopatum Senonensem, uti probat D. Mabillonius
in not. ad num. 13, Vitae Adalrici, ubi plura
videas de laudabilibus gestis et sanctitate ejusdem.
</p><p>CXX. Inter celebriores demum discipulos Alcuini
collocandus est Amalarius Metensis presbyter et monachus;
talem enim ipsemet se profitetur in libro de
Ordine Antiphonarii cap. 58, ubi «quando, inquit, videbar
puer esse ante Albinum doctissimum magistrum
totius regionis nostrae,» an Turonis, an in
palatio, incertum. Scholas tamen palatinas Amalarius
moderatus est post Alcuinum, Claudio Hispano ad
sedem Taurinensem per Ludovicum Augustum promoto,
uti ostendit D. Mab. in praefat. ad saec. IV
Ben. num. 181 et 182. Hunc Amalarium, qui inter
litteratos <em>Symposius cognominatur, distinguendum
esse ab archiepiscopo Trevirensi ejusdem nominis</em>
<nobr><sub></sub></nobr> consentiunt nunc omnes eruditi; de quo et de scriptis
Amalarii Metensis legi merentur, quae post D.
Mabill. de illis doctissime commentatus est D. Rivet
tom. IV Hist. Lit., pag. 531, cui addendus D. Ceiller,
<em>Hist.</em> des Auteurs sacrés, tom. XVIII, pag. 552 seqq.
</p><p>CXXI. Exstat inter carmina Alcuini sub num. 268
epitaphium Pauli monachi, qui in monasterio sancti
Martini sacris litteris imbutus est, ut ibi legitur; simul
vero refertur Paulum vixisse septenas decades
seu annos septuaginta; in qua aetate vix credibile est
ipsum ab Alcuino annis haud superiore litteris imbutum
fuisse; aut dicendum Alcuinum epitaphii illius,
quod D. Mabil. valde scabrosum appellat, non fuisse
auctorem. Si quis tamen Paulum hunc Alcuini discipulum
haberi velit, eo sensu id admitti potest, quod
sub Alcuini obedientia et magisterio spirituali in praedicto
monasterio vixerit, vir jam annosus, quando
Alcuinus illius regimen suscepit. Plures Alcuinum in
illa celebri schola discipulos habuisse certissime credendum
<nobr><sub></sub></nobr> est, cum illa quasi parens habeatur tot aliarum
scholarum, quae postea in toto Francorum regno
per Alcuini discipulos institutae vel restauratae fuerunt.
Verum non alios hic referre volui quam illos
quorum certa exstant documenta, et qui majorem
nominis celebritatem apud posteros sunt adepti.
</p><p>CXXII. Nonnulli scriptores beatum Alcuinum non
tantum in palatio et in monasterio Turonensi, verum
etiam alibi in Francia, nempe Parisiis, Fuldae, in
monasterio sancti Galli, ac apud Suessionas, imo
etiam Romae litteras docuisse existimabant. Et quidem
Jo. Trithemius lib. II de Viris Illustribus Ord. S.
Ben. cap. 26 de Alcuino scribit: «Hic jussu Caroli
studium Parisiense a Roma translatum primus instituit,
ubi multos etiam ex monachis discipulos insignes
educavit.» Et tom. I Chron. Hirsaug. pag. 11
ait, Albinum praeceptorem Caroli Magni imp. in monasterio
Fuldensi consuetudinem introduxisse, ut
monachis praeficerentur doctissimi praeceptores, qui
<nobr><sub></sub></nobr> eos non solum in Scripturis divinis, sed in omni quoque
litteratura saecularium studiorum instruerent, etc.
Verum utraque haec assertio nullo veteri nititur testimonio;
et nec in vita nec in scriptis Alcuini ullum
reperitur vestigium, quod ipse per illud tempus quo
in Francia moratus est, vel Parisiis vel Fuldae, vel
alibi in eodem regno scholas rexerit, praeterquam
Turonis et in palatio regio. Schola quidem palatii
cum aula non uno loco fixa, sed inambulans fuit, uti
superius notavimus; ab eo tamen tempore quo Alcuinus
ex Anglia ad Carolum venit, usque ad illud
quo ipse in monasterium sancti Martini translatus
est, aula non vel semel apud Parisios videtur constitisse,
ut dicit D. Mab. libr. XXV Annal., num. 15.
Fratres Fuldenses quidem ipse aliquando invisit et ab
iis benignissime cum omni gaudio susceptus est, uti
scribit initio epist. 192 (nunc 142), magistrum vero
scholae illius fuisse, ne verbo quidem insinuatur. Quo
tamen tempore illis varia consilia pro studio litterarum
<nobr><sub></sub></nobr> promovendo dare, et auctor illius apud Fuldenses
consuetudinis esse potuit, cujus loco cit. meminit
Trithemius. Simile quidpiam contingere potuit in
monasterio S. Galli, apud Suessionas et alibi. Demum
Romae aliquando Alcuinum diutius moratum
fuisse, aut scholarum rectorem egisse nullibi legitur.
Bina quidem vice illuc profectus est semel cum magistro
suo litterarii profectus gratia; et iterum legati
munus obiens ad impetrandum pallium 