1
00:00:00,000 --> 00:00:03,887
SERMO
DE VITA S. HONORATI
EPISCOPI ARELATENSIS.

2
00:00:03,887 --> 00:00:05,232
Praefatio.

3
00:00:05,232 --> 00:01:42,575
1. Agnoscitis, dilectissimi, diem publicis fidelium
moeroribus consecratum, qui mihi quamdiu hos
caducos vitae hujus dies Dominus indulserit, semper
quidem acerbitatibus gravis, plenus tamen dignitatis
adveniet. Hodie enim ille sanctae recordationis
Ecclesiae hujus antistes virtute, sacerdotio, nomine
Honoratus, corpore exutus est. Quidquid ad clausulam
elocutionis adjecero, absurdum poterit judicari. Si enim dixero: Ad astra migravit, ille, etiam
dum in terris moraretur, inter illa splendidissima
astra Dei numeratus est. Addam: Christo astat? Quando autem ei in vita sua non astitit? Cujus omnis
vita illam Eliae vocem habuit: Vivit Dominus cui asto
hodie (III Reg. XVIII, 15). Dicam: Terrena deseruit,
cujus, ut Apostolus ait, conversatio semper in coelis
fuit (Philip. III, 20)? Similiter itaque, quantum animus
meus habet, quidquid de tali viro dicendum
occurrerit, ipsa sui magnitudine congruo exitu caret. Compugnant moeroribus gaudia. Talem reminisci
dulce est; tali carere supplicium. 2. Duplex itaque materia me provocat. Illinc me
laudum suarum gratia ad sermonem trahit; hinc ad
singultus retrahunt damna communia. Ignoscite
itaque, si diripientibus sibi duobus his affectibus
mentem meam, oris mei officium tamquam duobus
dominis famulatum congruum negat. Quidquid recordatio
in laudis partibus suggerit, totum hoc sibi
inter damna numerans dolor vindicat. Quamquam
etsi adesset mihi serenitas mentis, et famulatu idoneo
menti lingua serviret, num abundantius laus
ejus proferri sermonibus meis poterit, quam in vestris
sensibus manet? Nemo est, ut puto, cui non
illius viri gratia major occurrat, quam possit opulentissima
cujuslibet proferre facundia. Quia ergo,
ut Scriptura loquitur, memoria justorum cum laudibus
semper est (Prov. X, 7), nec potest quisquam
meritorum illustrium viros non cum laude memorare,
proferam, ut facultas datur, aliqua ex his quae
de illo dilectionis vestrae corda meditantur.

4
00:01:42,575 --> 00:03:18,623
Adjuvabunt
utique sensus vestri conatus meos; et
quidquid sermoni meo expedire difficile est, vestra
sibi pectora propriis cogitationibus eloquentur. 3. Scriptum est: Sapientia in exitu canitur; hoc
est dicere: Sapientis conversatio in conversationis
fine laudatur. Unde et in alio loco: Ne laudes
hominem in vita sua. Et iterum: Ante mortem ne
laudes quemquam (Eccli. XI, 30); ac si dicat:
Lauda post mortem; in viventis enim laudibus et
laudato locus vanae exsultationis offertur, et laudatori
nota assentationis affigitur. Multis modis autem
utile est laudare defunctum: primum quia dum
abest cui gratificari laudatione possimus, necesse
est ut ad largitorem gratiae laus tota referatur;
deinde, quia sola virtutis admiratio residet, ubi
suspicio assentationis aufertur. Defuncti itaque
laus in sancta fidelium congregatione prolata plena
est aedificationis, vacua jactantiae. Merita quoque
in hoc ejus qui laudatur accrescunt, quod plures
sua laude proficiunt. Nec verebor ne nimis forsitan
favorabiliter de meo loqui credar, quia praeter
quam nihil non inferius dici suis virtutibus potest,
nemo est qui illum non suum computet, suum senserit,
suumque crediderit. Non tamen ego ingenii
fiducia, neque fretus eloquio ad attingendam tanti
viri vitam manum mitto: quam si quis priscae eloquentiae
auctor attingeret, non solum facundia non
ornaret, sed victus materiae mole succumberet. Vester me amor provocat, vester affectus de illo
aliquid loquendi fiduciam subministrat. Animabitur,
ut credimus, ipsius meritis sermo quamvis tepentis
ingenii; et quod jacet verbis elevabitur rebus;
et effusa in illum charitate vestrorum pectorum domicilio
condietur.

5
00:03:18,623 --> 00:03:24,311
CAPUT PRIMUM. Consularis Honorati nobilitas. Baptizatur adolescens.

6
00:03:24,311 --> 00:04:58,319
4. Est illud notum omnibus oratoriae disciplinae,
quorum laudandam receperint vitam, patriam prius
et originem praedicare; ut quod in propriis virtutibus
deest, in patrum gloria praecessisse videatur. Nos
autem omnes in Christo unum sumus; et fastigium
nobilitatis est inter Dei filios computari, nec addere
nobis quidquam ad dignitatem terrenae originis decus,
nisi contemptu suo, potest. Nemo est in coelestibus
gloriosior, quam qui repulso patrum stemmate
elegit sola Christi paternitate censeri. Praetermitto
itaque commemorare avita illius saecularium honorum
insignia, et quod concupiscibile ac pene summum
habet mundus, usque ad consulatus provectam
familiae suae nobilitatem, majore generositate pectoris
fastiditam. Nec placuisse illum sibi de supervacuis
suorum honoribus, qui per amorem veritatis
jam suos non optabat. 5. Ad illud potius meus sermo festinat, qua fide
baptismum in adolescentiae annis proprio concupierit
arbitratu, quam maturo consilio sanus mortem expaverit;
qualiter ante baptismum vita cariturum se
esse prospexerit; qua siti vitam suam desideraverit
renovari; quam dulcis ei infantia; quam modesta
pueritia; quam gravis adolescentia fuerit; quam omnes
etiam aetatum gradus gratia semper et virtute
transcenderit, majorque se semper inventus sit, ut
prorsus divino quodam paedagogio educatum putes. Eruditur sine aliqua suorum instantia. Servat, juvante
Deo, baptismum praeter ullam hominum sollicitudinem;
et, quod his majus est, recenti adhuc et
illibato nitore fontis sine admonitore convertitur. Sine admonitore, dixi; et ubi illud quod patria obstabat,
quod obluctabatur pater, quod propinquitas
tota renitebatur? Intraverat enim gratia sua omnium
sensus; et cum eum sibi Christus assumeret,
certatim in suis omnibus mundus tenebat.

7
00:04:58,319 --> 00:06:42,312
Alios dulcedo
ipsius obligaverat; alios collegii blandimenta
devinxerant; alios in variis juvenum exercitiis admiratio
saecularium virtutum tenebat. Quot illi vitae
prioris gratiae fuerant, tot a conversione vinculis retrahebatur. Commune quoddam familiae decus proripi
omnes timebant. Et vere quis umquam illum
habitus non quasi proprium accepit? Quos aliquando
amictus non ornavit? Itaque velut splendidissimam
gemmam et commune omnium decus eripi
sibi simul patria, simul familiares, simul parentes
putabant; neque enim immutanda haec omnia et reformanda
in melius, ut vidimus, sed quasi moritura
esse credebant. Et inde illud erat quod quia omnia,
quae adorsus erat, strenue eum pater agere perspexerat,
a baptismate quamdiu potuit, avertit, timens
ne totus, sicut consecutum est, religionis amore raperetur. Invaluit tamen desiderium et amor Christi,
et baptismum discussis patris dissimulationibus, pueritia
fidelis invasit. Ita enim se adhuc catechumenus
inter prima fidei rudimenta formaverat, lasciviam
pro reverentia accipiendi quandoque baptismatis
respuens, clericos ut patres honorans, et puerili interdum
censu pauperem juvans. Quidquid habere adhuc
illa aetas, et plus utique pro novitate habendi
amare poterat, miseratione prodigus offerebat: jam
tunc in parvo praemeditans cuncta contemnere, et
sua simul universa largiri. 6. His itaque et talibus exercitiis ad baptismum
se catechumeni fides robusta proripuit. Hinc jam
providus pater, et terrenae pietatis suspicione sollicitus,
variis eum oblectationibus provocare, studiis
juventutis illicere, diversis mundi vanitatibus irretire,
et quasi in collegium cum filio adolescente juvenescere;
venatibus et ludorum varietatibus occupare,
et tota, ad subjugandam illam aetatem, saeculi
hujus dulcedine armari. Nec immerito eum saecularis
pater proripi timebat, quem inter reliquos ornatissimos
juvenes velut unicum complectebatur. 7. Verum illi major inter haec omnia erat custodiendi
baptismatis cura.

8
00:06:42,312 --> 00:08:37,824
Fastidiebat adolescens, quo
grandaevus oblectabatur pater, tali se semper adhortatione
compellans: Delectat haec vita, sed decipit. Alia in ecclesiis praecepta recitantur; alia in auribus
meis mandata sonuerunt: illic modestia, et continentia,
et quies, et pudor traditur; hic effrenata
luxuria nutritur. Ibi pietas viget; hic exercitatio corporalis. Illic ad aeternum regnum Christus invitat;
hic diabolus ad temporale sollicitat. Omne quod in
mundo est, vanitas est et concupiscentia oculorum,
et mundus transit et concupiscentia ejus; qui autem
fecerit voluntatem Dei manet in aeternum, sicut et ille
manet in aeternum. Festinemus ergo erui ab his laqueis,
dum adhuc minus tenemur. Difficile diu ligata
solvuntur. Facilius est tenera evellere quam
robusta succidere. In monte salvam fac animam tuam,
ne forte apprehendant te malae cogitationes. Cito
serpit voluptatis venenum, servanda est Christo per
ejus gratiam sumpta libertas. Alii aurum argentumque
mirentur. Dominentur, ut video, metalla dominantibus. Alii praedia atque mancipia non sine animi
sui captivitate possideant. Alii honoribus gaudeant,
et honorem divinae in se imaginis premant: mihi
satis est mancipium non esse vitiorum; mihi salus,
gaudium; mihi conjux, sapientia; mihi in virtutibus
voluptas; mihi Christus thesaurus sit, qui pensabit
mihi gaudia caduca melioribus, dabit et in hac vita
studiis disciplinae et oblectari et ornari, et inter haec
dignum fieri coelestibus regnis. 8. Nec longas talis meditatio moras protulit; sed
illico in flammam conversionis nutrita hujusmodi fomentis
scintilla prorupit. Jugum Dominicae servitutis
subdita cervice suscipiens, jugum libertatis excussit,
intelligens summum esse captivitatis genus,
licentiam juventutis. Rediguntur ad breves capillos
luxuriantes comae. Transfertur ad nitorem mentis
vestium splendor. Cervicis lacteae decus palliis rigentibus
occupatur. Transit laetitia in serenitatem,
membrorum vigor animi vigore mutatur.

9
00:08:37,824 --> 00:09:30,096
Virtus corporis
in virtutem spiritus migrat. Pallescit jejunio
speciosa facies, et prius succi plena, fit plena gravitatis. Et quid plura? ita repente totus alius ex alio
ostenditur, ut non aliter genitor ipsius, quam orbatus
filio pater lamentaretur. Et vere plena mortificatio
corporis; sed vita illi spiritus erat. Tota hinc parentum
persecutio suscitatur. Tunc solum et primum
patri contumax fuit, cum Dei Patris filius esse contendit,
ordinata jam tunc in eo, sicut Salomon praecepit,
charitate. Ita enim propheta memoratus sub
Dei voce pronuntiat: Ordinate in me charitatem
(Cant. II, 4). Ordinavit plane eam ille, et sub charitatis
dispositione prospexit primo Deum, tum proximum
diligendum. Condemnari itaque se senectus patris,
aetatis illius conversione credebat. Occurrit,
renititur, comminatur; nec tamen ullo horum pueritia
Deo freta concutitur.

10
00:09:30,096 --> 00:09:39,624
CAPUT II. Cum Venantio fratre peregrinatur.---Hujus obitus.---Honoratus
et Venantius patria abscedunt.---Peregrinationes
ad loca sacra.

11
00:09:39,624 --> 00:10:59,808
9. Assistit tironi suo Dominus consolator, nec dissimulat
unum ei ex germanis suis in collegium suscitare,
qui exemplo ipsius ad conversionem vocatus, et
senior juniorem secutus, in ipso brevi quo vixit tempore,
sicut collegio illum, ita etiam virtute comitatus
est. Hinc jam inter illos certamina grata propositi,
cujus mens ad pietatem mollior, cujus cibus durior,
cujus sermo blandior, cujus amictus asperior; quis
loqui rarius, quis orare crebrius; quem minus detineret
lectus, quem magis lectio; quem minus moveret
injuria, quem magis misericordia; quis daret
promptius quod sibi detraxisset; quis libentius hospiti
stratum cilicii et cervical illud consueti lapidis
offerret; quis peregrinum promptius ante eleemosynae
dispensationem lacrymis foveret, et affectu prius
Christum quam advenam convivio pasceret; cui in
ore rarior mundus, cui frequentior Christus; quis in
illa sublimitate virtutum sibimet ipsi minor videretur,
et quo magis merito ascenderet, eo magis compunctione
decresceret. Privatus quidam tunc in
conversatione eorum episcopatus gerebatur. Mentior,
nisi plurimi episcoporum didicere ab illis, dum excipiuntur,
excipere: nam si qui rigorem illum propositi
non expaverunt, plus illinc humanitatis in
animo quam refectionis in corpore secum tulerunt. Ornabant itaque omnem simul patriam, et quantum
apud animos multorum manet, custodiebantur aliorum
ab illis corpora, aliorum spiritus, prout quisque
indigens erat, aut vestimentis, aut doctrina, aut sumptibus,
vestiebantur, alebantur, instruebantur.

12
00:10:59,808 --> 00:12:43,536
Nullus
illuc peregrinationis labore defessus, non tamquam
ad patriam et patrimonii sui rura pervenit;
nullus illinc ad ulteriora discedens, non tamquam iterum
a domo sua pedem movit, et iterum sibi relinquere
cives suos visus est, iterum propinquos. 10. Interea amor in illos omnium crescebat, multiplicabatur,
disseminabatur, et fama in ulteriora
quaeque ferebatur, totaque jam erga illos patria obsequiis
et amore et honore certabat. Pervenire illis
ad ignobilitatem et paupertatem non licebat: quanto
magis eorum vita abscondebatur, tanto magis fama
emicabat, et alter alterum laudi objicere et gloriae
exponere, et ad unum communem virtutem referre. Sed dum unusquisque sub umbra alterius obscurari
volebat, tamquam repercussa claritas utrumque irradiabat. Jam quae illorum gravitas, quam senilis
maturitas, quam rara feminarum visitatio etiam proximarum,
et quae inter tot virtutes totius vanitatis
fuga; quam blanda consolatio, et quam sollicita
custodia erga eorum salutem qui se doctrinae eorum
mancipaverant! Angelica ab illis vita in terra ducebatur,
in multa patientia, in vigiliis, in jejuniis, in
castitate, in scientia, in longanimitate, in suavitate, in
Spiritu sancto, in charitate non ficta, in verbo veritatis,
in virtute Dei. Pavebant interea illi gloriam suam, et
odorem bonae conversationis longe lateque diffusum,
licet ad Dei laudem referrent, sibi tamen vanitatis
periculum inferre metuebant; percepisse se in vita
sua mercedem suam reputabant, humanam conversationem
et gratiam fastidientes eremi amore flagrabant. 11. Inito itaque consilio, et quodammodo passi
honoris sui persecutionem, ad peregrina contendunt. Iterum patria consurgit, iterum propinqui reluctantur. Spoliari se, sed nunc sanius, lumine suo metuunt. Quod illic, Jesu bone, certamen fidei atque
amoris fuit? Qui tunc consiliorum, qui precum, qui
lacrymarum ambitus? Quis non illic sibi officium
propinqui vindicavit, aut cujus lacrymae non cum
lacrymis patris certaverunt?

13
00:12:43,536 --> 00:14:26,496
Amittere enim se omnis
patria in juvenibus illis patres sentiebat. Et vere
erat illis senectus non annis cana, sed gratiis; non
cariosa artubus, sed moribus venusta. O quanta,
Domine, dispensatio procurationis tuae! qui lampades
tuas fidei igne fulgentes, non loco fixas stare
pateris, sed praefers eas illuminationi diversorum
locorum, inspirans migrandi voluntatem et fugiendi
gloriam; quae utique multiplicanda erat, ipso per
susceptam peregrinationem virtutis augmento. Diripitur
dudum quidem vario misericordiam opere
vexata, adhuc tamen larga substantia; et aequaliter
ad patrimonium propinquus atque extraneus auctionator
admittitur. Ita nullus in lucris dumtaxat
parentum respectus est, ac si rem non suam vendant. Possessio quae pauperibus, ex quo ab ipsis
fuerat possessa, servierat, pauperibus nunc distribuenda
distrahitur. Excipit patria effusam misericordiam,
et fletibus effusis repensat. 12. Exeunt de terra sua et de domo et de cognatione
sua, et exemplo pari veri Abrahae filii demonstrantur. Ne quid tamen juvenili ausu temere ab
ipsis incoeptum putaretur, assumunt senem perfectae
consummataeque gravitatis, quem semper in Christo
patrem nominarunt, sanctum Caprasium, angelica
adhuc in insulis conversatione degentem: cujus
quamquam dilectio vestra nomen hactenus ignoraverit,
et adhuc nesciat vitam, amicis eum suis Christus
annumerat. Hunc tamquam ordinatorem in Domino
atque custodem suae aetatis assumunt, quos jam
custodes sibi plurima juventus elegerat. Quaeritur
ergo peregrinationis latebra, fama fugitur virtutis;
at ubicumque itur, ibi alia, velint nolint, fama pariebatur. Felices terrae, et portus beati, quos coelestem
patriam sitiens peregrinus illustrat! Alii Orientis
oras, et quaecumque alia plena sanctis loca accipiendi
exempli gratia, accedunt; hi quidquid adeunt exemplis
bonis suscitant. Spargitur ubique substantia, et
in omni accessu eorum bonus Christi odor flagrat. 13.

14
00:14:26,496 --> 00:15:53,592
Hunc ipsum jam tunc cujus hodie memoria
pascimur, urbi huic Massiliensis Ecclesia pene praeripuit,
hortante illius urbis antistite, et tali eo gaudente
collegio. Sed quid non ille fervor lacrymarum
certamine et blandimentorum ambitione evinceret? Alacrius ergo, novo admoniti periculo, maria
transmittunt, expetunt littora quibus barbara esset
illa, quae plurima in ipsis erat, Romana eloquentia. Longum est percurrere quem ab illis profectum unusquisque
quisque locus traxerit, quam salubritatem Ecclesiis
sine ullo clericatus actu invexerint, quot magistris
magistri in silentio fuerint. 14. Illud commemorasse sufficiat, intrepide ab illis
pro Christi desiderio maris rheuma toleratum, squalorem
ac sterilitatem Achaici littoris expetitam; et
tam delicate, tam molliter educatos contra tantas
aquarum et aurarum varietates decertasse: quod
quam grave, quam intolerabile illi teneritudini fuerit,
excessus illic Germani sui beatissimi in Christo viri
Venantii, et infirmitates suae ac suorum protestabantur. Jam quid in illo funere Methona aut extulisse
se, aut percepisse crediderit, multiplicibus psallentium
indicavit agminibus. Hinc Hebraeus, hinc Graecus,
hinc Latinus exsultat, Judaeus ipse Christum
respuens fidelem Christi servum admiratur. Astra
ipsa ferventes chori pulsant, et ut credimus cum humanis
vocibus angelici chori concinunt, fideli famulo
suo Christus occurrit. Euge, Venanti, serve bone et
fidelis; et dum audis, Intra in gaudium Domini tui
(Matth. XXV, 21), memento nostri quos adhuc saeculi
gaudia impugnant. Accipiunt finem carnis animaeque
certamina; sumit principium vita perennis et
gloria .

15
00:15:53,592 --> 00:16:04,920
CAPUT III. Honoratus, fratre mortuo, venit in Italiam, et apud
episcopos hospitatur.---Leontius episcopus Forojuliensis.---Lirinam
insulam ingreditur.

16
00:16:04,920 --> 00:17:26,640
15. Hinc jam vobis Honoratum vestrum Christus
reducit, et occulta manu salubritatem regressu sui
temperat. Nam quidquid praeterfluens tangit, illuminat. Hujus Italia benedici gaudet introitu. Hunc Tuscia
venerata complectitur, et blandissimas per sacerdotes
suos moras nectit. Porro Dei providentia nobis
prospiciens cuncta disrupit, et quem e patria eremi
desideria provocarant, hunc in eremum huic urbi
propinquam Christus invitat. Vacantem itaque insulam
ob nimietatem squaloris, et inaccessam venenatorum
animalium metu, Alpino haud longe jugo subdit
m petit. Praeter secreti opportunitatem, sancti
ac beatissimi in Christo viri Leontii episcopi oblectatus
vicinia et charitate constrictus, plurimus etiam
novo ausu retrahere illum conantibus. Nam circumjecti
accolae terribilem illam vastitatem ferebant, et
suis occupare illum finibus fidei ambitione certabant. Verum ille humanae conversationis impatiens, et circumcidi
a mundo vel objectu freti concupiscens,
illud corde et ore gestabat, nunc sibi, nunc suis proferens:
Super aspidem et basiliscum ambulabis, et conculcabis
leonem et draconem (Ps. XC, 13); et in Evangeliis
Christi ad discipulos suos factam promissionem:
Ecce dedi vobis potestatem calcandi supra serpentes
et scorpiones (Luc. X, 19). Ingreditur itaque
impavidus, et pavorem suorum securitate sua discutit. Fugit horror solitudinis, cedit turba serpentium. At quae non tenebrae illud lumen refugerunt? Quae
non illi medicamento venena cesserunt?

17
00:17:26,640 --> 00:19:06,240
Inauditum
vere illud et plane inter miracula ac merita illius
deputandum reor, quod tam frequens, ut vidimus, in
illis ariditatibus serpentium occursus, marinis praesertim
aestibus excitatus, nulli umquam non solum
periculo, sed nec pavori fuit. 16. Quid longius morer, cooperante, ut ita dicam,
Christo, omni, quae prius deterruerat, adversitate
superata, Honoratus vester castra illic quaedam Dei
collocat; et qui locus dudum homines a sua commoratione
repulerat, angelicis illustratur officiis. Illuminatur
latibulum, dum lumen occulitur. Cedit ignoti
prius exsilii obscuritas voluntarii exsulis claritati. Quid ergo accessio, quid emendatio illa conferat? Quocumque Honoratus accesserit, adesse illic honorem
necesse est. Hic primum illigatur diu evitati
clericatus officio; hic refugam suum sacerdotalis infula
innectit; et qui ire ad dignitatem detrectaverat,
ad ipsum dignitas venit. Apparuit illic presbyter
non duplici tantum, sed multiplici honore dignissimus,
coram quo nullam sacerdotii distantiam, nullum
nominis privilegium episcopatus agnosceret. Nemo
umquam episcoporum sibi tantum usurpavit, ut se
presbyteri illius collegam computaret. Verum ille
tam integram in sacerdotio monachi humilitatem conservabat,
quam plene monachus sacerdotii merita
possederat. 17. Industria illic sua sufficiens electis Dei Ecclesiae
templum excitatur, apta monachorum habitaculis
tecta consurgunt: negatae a saeculis aquae largiter
fluunt, in uno ortu suo duo veteris Testamenti
miracula proferentes. Nam cum de saxo erumperent,
in media maris amaritudine dulces profluebant. Certatim jam illuc omnis regio quaerentes Deum
dirigebat. Honoratum expetiit, quisquis Christum
desideravit; et plane Christum, quisquis Honoratum
expetiit, invenit. Illic enim ille totus vigebat,
pectus ejus quasi praecelsam arcem et splendidissimum
templum insederat. Illic castitas, quae est
sanctitas, fides, sapientia et virtus habitavit; ibi
justitia fulsit et veritas.

18
00:19:06,240 --> 00:20:56,880
Itaque velut ulnis effusis
patentibusque brachiis in amplexum suum, hoc est
in amorem Christi, invitabat; omnes undique ad illum
certatim confluebant. Etenim quae adhuc terra, quae
natio in monasterio illius cives suos non habet? Quam
ille barbariem non mitigavit? Quoties de immanibus
belluis quasi mites fecit columbas? Quam amaros
interdum mores Christi dulcedine aspersit? Et quorum
pravitas sibimetipsis prius poenalis fuerat, eorum
postmodum gratia oblectamento omnibus erat; degustata
deinde boni suavitate, non poterant non magis
et magis odisse quod fuerant. Nam velut adducti
in novam lucem, antiquum illum diu insidentium
errorum carcerem detestabantur. Pulsa per exhortationem
illius est varia pestis animorum. Amaritudo,
asperitas, et rabies locum dabant libertati, quam
Christus obtulerat, et delectabat requies post longam
et gravem Pharaonicam servitutem. Stupenda et
admirabilis permutatio, non Circeo, ut aiunt, poculo
ex hominibus feras, sed ex feris homines Christi
verbum tamquam dulcissimum poculum, Honorato
ministrante, faciebat. Quid enim non extunderet
illa instantia cum alacritate conjuncta? aut qui lapides
non in Abrahae filios verterentur? ubi tanta in
expoliendis mentibus erat officina virtutum, ut si
minus hominem ad salutem suam vivis exhortationibus
promoveret, Deum oratione constringeret. Omnium
ille passiones suas credidit et tamquam suas
flevit; profectus laboresque omnium suos computavit;
sciens gaudere cum gaudentibus, flere cum flentibus,
simul et vitia et virtutes omnium in meriti sui
cumulum transferebat. Sicut enim virtus ad virtutem
excitat, ita miseratio miseris impensa fructificat. Metet enim singulis plusquam sibi singuli. Singulorum
enim salus unam illi gloriam instruit. Impiger,
festinus, infatigabilis perseverat, prout cujusque
naturam moresque perspexerat. Hunc secreto,
illum palam; hunc severus, illum blandus aggreditur;
et ad castigandi immutationem, ipsam plerumque
faciem castigationis immutat.

19
00:20:56,880 --> 00:21:09,216
Inde illud erat quod
non facile quemquam tantum vel amari vidimus vel
timeri: ita enim duos hos affectus sui in unoquoque
suorum collocabat, ut et amor suus delicti metum, et
timor disciplinae amorem introduceret.

20
00:21:09,216 --> 00:21:19,752
CAPUT IV. Praeclara Lirinensium institutio.---Honorati virtutes.---Honoratus
benignus et liberalis in hospites.---Honorato
scripsit Eucherius.

21
00:21:19,752 --> 00:22:48,648
18. Incredibile est quantae illi curae fuerit ne quem
tristitia affligeret, ne cogitatio saecularis urgeret. Quam
facile perspexerit quid quemque vexaret, tamquam
singulorum mentes mente gestaret. Quanta
praeterea pietatis dispensatione providit, ne quem
nimius labor gravaret, ne quis nimia quiete torpesceret. Ipsos, si dici potest, singulorum fratrum
somnos pio pensavit affectu. Valentes corpore a desidia
semper excutiens, ferventes spiritu cogebat ad
requiem. Omnium vires, omnium animos, omnium
stomachos instinctu, credo, Dei noverat, vere servus
omnium factus propter Jesum Christum. Mirandum
est quomodo unus tot simul officia compleverit, tam
varia praesertim infirmitate vexatus. Fortissimos
quosque, et recenti adhuc conversatione praevalidos
in jejuniis vigiliisque, impar viribus, pari lege comitatus
est. Infirmos ipse infirmior visitavit; refrigeria
animarum simul providit et corporum; et ne quid cuiquam
minus fuisset impensum, animo semper recurrebat:
hic alget, hic cogitat: illi labor gravis est;
huic haec esca non convenit: ille ab alio laesus est;
grave est quod hic intulit, nec minus grave quod iste
sensit . Grandi instantia opus est ut offensa gratiam
consequatur, et hic sibi illatas contumelias aut leves
aut nullas computet; hic autem se gravissimas intulisse
suspiret. Haec illi jugis opera, jugis intentio
erat, levigare omnibus jugum Christi, et quidquid
diabolus injecisset, avertere, discusso culparum nubilo,
gratiarum serena revocare, amorem Christi et
proximorum amando inserere, et mentes omnium
tamquam suum pectus excolere; innovare gaudia,
et ad Christi semper desiderium tamquam primo conversionis
die inardescere. 19.

22
00:22:48,648 --> 00:24:34,416
Hinc illud erat quod omnis congregatio illa
divinae cupida servitutis, ad nomen ipsius ex diversa
terrarum parte collecta, tam moribus quam linguis
dissona, in illius amorem conspirabat. Omnes dominum,
omnes patrem vocabant, in illo sibi patriam,
propinquos, et omnia simul reddita computantes. Didicerant omnes, ipso sibi compatiente, dolores illius
suos computare, ut non immerito egregius et in
Christo beatissimus vir Salvianus presbyter charorum
suorum unus in scriptis suis dixerit, quod sicut
coeli faciem pro sua sol aut obscuritate, aut serenitate
mutaret, ita congregatio illa coelum sitiens et
coelestibus studiis mancipata ab ipso vel nubila, vel
serenitatem mentium, quasi peculiari in Christo Sole,
susciperet, ipsoque et afflicto afflictaretur, et respirante
revalesceret. Hinc illa erat, et adhuc orationibus
suis permanet diffusa in monasterio suo sancti
Spiritus gratia, tanti doctoris et exemplo et admonitione
firmata in variis charismatum donis, in
humilitate et mansuetudine, in charitate non ficta,
et una capitis gloria in diversitate membrorum. 20. Magna illi inter haec in advenas et hospites
cura. Quis enim illum aliquando praeteriret? Quis non
quamlibet prosperam navigationem, quoslibet suaves
ventos mox per tanti viri desiderium, commodi sui
contemptor abrupit? aut si insulam tenere non licuit,
violentum secundae navigationis obsequium, acerbissimam
tempestatem computavit. Nemo illuc non festinus
accessit; nemo illic moras suas sensit; nemo
illinc non securissimus solvit, prosequente ipso amore,
sumptibus, votis, et tunc primum agnitos tamquam
dudum suos emittente. In squalore eremi delicias
conspectu suo ministrabat, cum tanto omnes
gaudio et amore suscipiens, tamquam exspectasset:
aderat praeterea munificentiae animo par substantia,
pari fide ministrata. Nam qui libenter audierat: Vende
omnia tua, et da pauperibus, et veni, sequere me
(Matth.

23
00:24:34,416 --> 00:26:07,392
XIX, 21); huic libentissime unusquisque, si
quid misericordiae animo devoverat, dispensandum
ingerebat; securus illi sua cuncta committens, cujus
in relinquendis omnibus secutus fuerat exemplum. Hinc ad eum frequens ille ex diversarum regionum
vastitate concursus. Et vere is ille erat qui, non
ut parcus dispensator aut timidus, respectu sibi
creditae et crescentis quotidie congregationis aliqua
tribueret, plura servaret. Sed quid quotidie in alieno
non faceret, quod in suo semel fecerat? Hoc est,
nihil sibi, nihil suis praeter praesentium dierum victum
et vestitum reservabat. 21. Exhausta est aliquando dispensationis substantia,
fides numquam. Quadam enim vice cum unum
jam ex multis millibus aureum nummum proflua
ad munificentiam arca retineret, hunc ipsum, etiam
in multarum rerum defectu, constantissime praetereunti
pauperi dedit, et me atque aliis astantibus
dixit: Certum est jam appropinquare qui deferat, si
non habet munificentia nostra quod proferat. Vix trium
aut quatuor horarum spatium, die fluente, transierat,
et continuo qui verbis suis fidem faceret, occurrit. O felix munificentia, cui fides ministravit! O felix
fides, cui munificentia numquam moram fecit! Et
vere quantum fides sua suppeditabat, dispensare
sua tantum manu non occurrit. Plurimos multis locis
probatissimos viros habuit, quorum semper manibus,
quod sibi deferebatur, expenderet. Sic unius dispensatoris
gratia, dispensatores multos habebat, et fides
sua, quasi communis quidam fons, et dantibus et
accipientibus plurimis profluebat. Nullius angustiae
ad ipsum pervenerunt, quae ultra ipsum protenderentur,
aut non in ipso metam reperirent. 22. Hinc jam ad illum certatim, ut putabat, aut
certe ut optabat, latentem undique litterarum officia
perlata sunt, quibus ille quam novis affectibus variata
reddebat, quam gravia, quam blanda, quam
dulcia!

24
00:26:07,392 --> 00:26:46,872
Unde pulcherrime splendidus mundo, splendidior
Christo aemulus virtutis suae beatus Eucherius
cum ab eremo in tabulis, ut assolet, cera illitis,
in proxima ab ipso degens insula, litteras ejus suscepisset:
Mel, inquit, suum ceris reddidisti. Quis itaque
non beatum se, beatam domum, beata scrinia sua
credidit, in parvo ex ore ipsius munere magna benedictione
ditatus? Et sane tantum in scriptis illius
salis, tantum dulcedinis erat, ut non scriniis aut armariis,
sed arca pectoris condi mererentur. Inde est
quod plurimi ea inscripta sensibus ferunt, et libentissime
ad testimonium amoris sui proferunt. Denique
quis umquam tantum sibi amicorum praesentibus
illigavit officiis, quantos ille, qui se diligerent
et avidissime desiderarent, habuit ignotos?

25
00:26:46,872 --> 00:26:54,600
CAPUT V.
S. Hilarius Honorati adhortationibus convertitur
Gratiae Christi efficacia in Hilario.

26
00:26:54,600 --> 00:28:24,000
23. Interea ego dum multam ejus in omnes gratiam
memoro, in me infinitam curam praetermitto:
cum ipsius utique mihi cura non minus in Christo
salutis attulerit, quam amor inter vos ornamenti et
amoris reliquit. Mei enim gratia, quod ad meritum
suum et judicium meum pertinet, patriam quam
fastidierat non dedignatur accedere; nec refugit laborem
tam longi itineris, suis praecipue multis jamdudum
infirmitatibus gravem; meque illic jam in
illis annis nimis amicum saeculo et contumacem Deo,
ut seductor et verax ad amorem Christi blanda
manu tentat. Longum est intromittere illam in exhortationibus
ingenii sui violentiam, in quibus cum jam
ante propositum acerrimos sibimetipsi ad conversionem
stimulos admovere potuisset, haustis diu sapientiae
fontibus multipliciter diffundebatur. Sed cum
parum in aures meas pietatis illius verba descenderent,
ad solita orationis praesidia convertitur et
affectus sui clamor repulsus duritia mea piissimas
Dei usque ad misericordiam pulsavit ac penetravit
aures. Et vere obluctanti mihi, et per saecularem
illam nimis periculosam consuetudinem obstinationem
interdum meam sacramento obstringenti, prophetico,
ut ita dicam, spiritu ante promiserat: Hoc,
inquiens, quod mihi tu non praestas, Deus praestat. Et o quamdiu emollire duritiam meam nisus est imbre
lacrymarum! quam piis mecum pro salute mea
osculis amplexibusque certavit! ad praesens tamen,
ut ille ait, vici pessima victoria. Exagitandum me
illinc et edomandum dextera Dei suscepit; illi enim me
oratione tradiderat. Qui tunc in corde meo fluctus! Quae
tempestates diversarum et inter se compugnantium
voluntatum excitatae sunt! Quotiens sibi in animo meo
velle et nolle successit! Et quid plura?

27
00:28:24,000 --> 00:30:14,400
Absente illo
partes in me suas Christus exsequitur: post biduum
orationibus suis per miserationem Dei mea contumacia
subjugatur. Fugaverat enim somnum cogitatio,
et invitante me pio Domino, totus eminus cum
voluptatibus suis mundus astabat. Quid expetendum,
quid relinquendum suaderetur, animus mecum
meus, tamquam collatis apud amicum tractatibus,
ventilabat. Gratias tibi, Jesu bone, gratias, qui dirupisti
vincula mea, famuli tui Honorati pia supplicatione
permotus, et injecisti mihi vincula amoris tui,
quibus si tenear, numquam peccati vincula revalescent. Occurro itaque subditus, qui superbus abscesseram,
et omni contradictione deposita novus precator
accedo. Sic, sic sancti oratio fugitivos suos
reducit, sic contumaces subjugat, sic expugnat rebelles. 24 . Jam quibus ille tunc lacrymis ariditatem
meam irroravit, quam pio fletu me quoque traxit
in lacrymas! Tali me humilitate et blandimento,
tamquam si ipse a me exiperetur, excepit. Ablata
est illico causa remorandi. Tunc primum illam
patriam, quam fugiendam dudum crediderat, agnovit. Educit me secum, suam praedam; gaudet, triumphat,
exsultat. Eremo me jam tamen exemplo suo
secreti cupidum festinat includere. Alit primum
lacte, et postmodum cibo. Potat etiam profluo illo,
qui in se erat, coelestis fonte sapientiae. Atque utinam
tantum angustiae spiritus mei recepissent, quantum
ille studuit infundere! Praeparasset me profecto
vobis, et desiderio vestro dignum dedisset; et
successorem sibi idoneum nesciens erudisset. Jam
vero illam sui in omnes profluam charitatem, quod
sine invidia dixerim, quantum in me adjecerat, et
leve illud Christi jugum quantum mihi levius blandimentis
suis fecerat! Quoties me mentem suam,
quoties animam, quoties linguam suam nominabat! Quam impatiens absentiae, quam semper indignissimi
conspectus mei cupidus erat! Quid de his omnibus
dicam, nisi illud propheticum, quod Dominus ei retribuit
pro me?

28
00:30:14,400 --> 00:30:21,864
CAPUT VI. Honoratus fit episcopus et episcopaliter vivit.---Eleemosynae
mortuorum refrigeria.

29
00:30:21,864 --> 00:31:54,840
25. Interea, dilectissimi, strictim contingens potius
cuncta quam referens, de solertissimo pastore vestro
ea quae aliis potius quam vobis erant nota replicavi. Sacerdotium quippe suum in Ecclesia hac
nomine auctum vidimus; sanctimonia vero et actibus
jam prius summum. Sed unde illud, quaeso, quod
tam e longinquo tam ignotus expetatur? Quis illam
absentis nec prius visi gratiam vestris pectoribus
affixit? Quis illud desiderium suscitavit, ut orbatis
his quibus a Domino apud eremum indultus erat,
vobis nasceretur? Ille utique qui cuncta dispensat;
ille qui eum et patriae suae, quamdiu congruum videbat,
indulsit, et per maria et per terras ad utilitatem
videntium hanc tantam cultoris sui gratiam
circumegit. 26. In summa ex illo brevi quo vobis inductus est
tempore, facile metiri datur, quid plus de illo in his,
quid minus dixero. Vidistis enim, dilectissimi, illam
sollicitudinis vigilantiam, illud disciplinae studium,
illas pietatis lacrymas, illam jugem ac perpetuam
mentis serenitatem, cujus testimonium vultus immutabilis
erat. Audistis quoque os illud congruens
vitae, in quo erat consentanea puritas pectoris,
sermonis luculentia. Vidistis illam latitudinem charitatis,
quae tanta in illo fuit, ut non immerito de illo
sanctus idem, cujus proximam sententiam protuli,
dixerit: quod si arbitrio suo charitas ipsa exprimenda
esset, in vultum Honorati potissimum pingi
debere videretur. Quis itaque illum umquam sufficienter
vidisse sibi visus est? Cui non loco omnium
affectuum fuit? Quis ita blandimentum cum severitate
conjunxit? Quis ita mixtam hilaritate disciplinam
propinavit? Quem non cum ipsius gaudio, qui corrigebatur,
correxit? Quando laetitia illius quidquam
lasciviae redolens? Quando tristitia non salubris? Quando gemitus, nisi de peccati alieni moerore descendens?

30
00:31:54,840 --> 00:33:32,688
Quis eum non auctiorem invenit quam prius
viderat? Semper in summitate virtutum positus,
semper quo crescere posset invenit. 27. Jam vero sub exhortatione ipsius, quis anxius
non dolorem suum sprevit? Quis feris moribus non
insaniam suam exsecratus est? Quis arrogans non
plusquam omnes superbiam ipse suam abominatus
est? Quis lascivus luxuriam non detestatus est? Et
quid plura? Omnibus omnia, ut Apostolus ait, factus
(I Cor. II, 22), communis omnium medicina erat. Nullam pene gratiam non in se tam plenam habuit,
ut ipsam specialiter excolere et possidere tamquam
unicam putaretur. In nullo vitae ordine non ita viguit,
ut ipsi specialiter aptus videretur. 28. Denique ut primum Ecclesiae hujus Arelatensis
regimen accepit, prima ei cura concordiae fuit,
et praecipuus labor fraternitatem calentibus adhuc
de assumendo episcopo studiis dissidentem mutuo
amore connectere. Tamquam probatus Israelis agitator,
probe noverat non facile quidquam discordantibus
imperari. Studebat praeterea amore potius regere
quam terrore dominari: ut voluntaria magis
quam coacta correctio hunc quoque subditis adjiceret
ornatum, ne ad officium suum compulsi viderentur. Confestim itaque exclusa discordia illi, quae est omnium
virtutum mater, charitati locum praebuit. Floruit
igitur sub ipso Christi Ecclesia, sicuti monasterium
ante floruerat. Crevit gratiis, decrevit metallis;
ingressa videlicet disciplina, domo sua tamquam
domo Dominica mammona iniquitatis exclusit; et
quae otiosae diu congestae fuerant, dignis tandem usibus
deputavit; dudum defunctis thesauros suos misit:
iterumque, qui obtulerant, oblationum suarum refrigeria
senserunt. Hoc solum quod ministerio suo sufficiens
erat reservavit. Sed si exegisset usus, nec
ministerio, ut reor, pepercisset. Alieni temporis vota
dispensationem suam fecit.

31
00:33:32,688 --> 00:33:40,680
CAPUT VII. Honorati morbus obitus, sepultura.---Sancti in coelo
pro mortalibus orant.

32
00:33:40,680 --> 00:35:04,440
29. Operari etiam inter extrema non destitit. Multos
in lectulo suo verbi dispensatione ditavit. Sed
quamdiu illum lectus tenuit, cui superare etiam vicinas
morti lassitudines jam in consuetudinem venerat? Ultimum, doloribus jam reluctantibus, Epiphaniorum
die in ecclesia sermonem habuit: nesciens
umquam colluctante cum infirmitatibus fide,
dolori magis corporis quam spiritus fervori acquiescere,
servivit desideriis vestris supra suas vires. Non
illum siquidem aliqua extrinsecus superveniens aegritudo,
non subitus febrium aestus absorbuit; sed diu
dilata infirmitas, nimio dudum propositi rigore contracta,
et adhuc remissioni parum acquiescendo ingravescens,
octavo eum vel nono die a solemnitate
praedicta, paulatim attenuando confecit. Vix quatriduo
tamen nobis suam in officiis charitatis deditis
praesentiam denegavit, timens utique ne suos vicinia
transitus sui contristaret. Nulli umquam gravis inter
gravissimas aegritudines fuit. Nulli, ut assolet, ullum
infirmitates suae horrorem intulerunt. Et quidem hoc
ordine illud sancti Spiritus habitaculum conquievit. 30. Caeterum impollutae illius mentis vigorem incredibile
est quam integrum usque in extrema servaverit. Ac primum semper uberrime consolatus
est suos, ac nihil magis timuit quam ne diutina desperatione
conficerentur; intelligens pene facilius
ferri extrema quam dubia. Abstersit semper sermone
condito circumstantium lacrymas, quas tamen quo
magis abstersit irritavit. Inde graviorem suo dolore
nostrum computabat. Non facile quisquam tam forti
pectore inter quaelibet aspera et dura toleratu, nec
optavit aliquando mortem nec expavit. Nam is quem
vivere inter quaelibet gravia in Christi servitute non
piguit, ad novam vitam per communem illam novae
vitae januam transire non timuit.

33
00:35:04,440 --> 00:36:38,688
Praemeditata enim
illi ultima hominum necessitas, non repentina advenerat. Itaque sub ipso jam finis aspectu, tamquam
emigraret, tamquam valediceret, ne quid imperfectum
derelinqueret, ne quid minus plene quam
proposuerat ordinaret, interrogare singulos nostrum,
et ad suggerendum, si quid memoriam suam subterfugisset,
hortari. Omnia interim subscriptione firmare,
et parcentes nos fatigationi suae ad omnia quae
agenda erant cogere; cogere autem blando illo, sicut
semper, imperio. 31. Quadam autem vice cum comprimere lacrymarum
mearum tempestatem et abrumpere rivos
fletuum laborarem: Quid, inquit, fles? inevitabilem
humani generis necessitatem? Imparatum ergo te invenire
meus transitus debuit, cum me non invenerit imparatum? Cumque ego impedita singultibus utcumque
poteram verbis ipsius verba subnecterem, quod
jam non destitutionem meam dolerem, quippe qui
mihi orationum suarum patrocinia numquam defutura
confiderem, quin et post transitum suum validiora
praesumerem, uno me dolorum suorum vulnere
et difficilium inter extrema luctaminum graviter affligi. Et quid ego, inquit, minimus omnium fero ad ea
quae sanctorum plurimi in supremis suis acerbissima
pertulerunt? Et commemoratis aliquot, adjecit, quod
credo alicubi legerat: Magni, inquit, viri multa patiuntur,
et ut alios pati doceant, nati sunt in exemplum. 32. Confluentibus autem ad se potestatibus, praefecto
et praefectoriis viris, quam ferventia sub mortali
jam frigore mandata deprompsit, ab ipso exitu
suo sumens acerrimum exhortationis exordium. Et
dignum plane erat ut qui vitae semper exempla praebuerat,
etiam mortem suam in exemplum advocaret. Videtis, inquit, quam fragile habitemus hospitium. Quolibet vivendo ascenderimus, illinc morte detrahemur. Ab hac necessitate neminem honores, nullum
thesauri redimunt. Haec justis et injustis, haec potentibus
et humilibus communis est.

34
00:36:38,688 --> 00:38:27,672
Magnas Christo debemus
gratias, qui morte et resurrectione propria mortem
nostram spe resurrectionis animavit, aeternam
vitam offerens, discusso aeternae mortis horrore. Sic
ergo vitam agite, ne vitae extrema timeatis; et hoc quod
mortem appellamus, quasi commigrationem exspectate. Mors poena non est, si non ad supplicia deducit. Dura
quidem est carnis animaeque divulsio; sed multo durius
in gehennae flammis erit carnis animaeque consortium;
nisi in omni vita generositatem suam spiritus recognoscens,
bellum corpori, et corporalibus vitiis certamen
indixerit, et felici discretus a carnis colluvione divortio,
aeternae paci impollutam servet utramque substantiam,
illic feliciter copulandam, ubi exultabunt
sancti in gloria et laetabuntur in cubilibus suis, hoc
est in corporibus tamquam in receptaculis suis; cum
ea quae justitiae dedicaverant membra socialia, tamquam
consueta hospitia recognoscent. Hoc itaque
agite: hanc vobis Honoratus vester haereditatem relinquit:
supremo halitu suo ad haereditatem vos regni coelestis
invitat: Nullus nimium mundi hujus amore teneatur. Optimum est ut voluntate fastidias, quo te vides
necessitate cariturum. Nemo opibus diffluat, nullus pecuniae
inserviat, neminem vana divitiarum pompa corrumpat. Scelus est pretium salutis in materiam perditionis
assumere, et illo capi quemquam, quo redimi
potest. Plus interea vultu, plus oculis, plus emicante
in coelum sensu monebat. Impar est quidem ignito
sermoni suo sermo referentis; sed non minus imparia
spiritui suo verba erant monentis. Tali itaque
exhortatione et insolito quodam motu oratione
profusa, inusitatum quoddam munus benedictionis
impendit. 33. Deficiente membrorum ministerio, nova semper
mentis gratia pullulabat. Ordinatis itaque omnibus
(neque enim multa in actibus suis minus plena
restabant), cum omnes charos suos mente percurreret,
quantos nominatim proferre lassitudo non vetuit,
missa per eos qui astabant salutatione ditavit.

35
00:38:27,672 --> 00:40:11,160
Mihi vero in aurem, Excusa, inquit, sancto illi
fieri non potuisse quod voluit. Magna et admiranda
solertia, inter graves illas mortis angustias providisse,
ne cujus tristitiam non, quantum in se erat,
abstergeret: ne quid certe inexcusatum relinqueret. Quid illud, quaeso, quod cum omnes suos quos ad
hanc urbem amor suus traxerat, utique inter peregrina
desereret, nullum ulli reditum, nullam societatem
commendavit, non loca vivendi certa distribuit:
tamquam vere praescius nullam suorum dispersionem
futuram, nisi eorum qui jam et se superstite
animi definitione migrassent? et vere non facile
quemquam a societate nostra abesse novimus, nisi
quem abfuturum ipse praemonuit, qui aut chariorem
conspectu suo patriam, aut graviorem senserat disciplinam. Interea gravior illum somnus urgebat;
quem cum interdum pavidi interpellaremus: Miror,
inquit, in tam gravi mea lassitudine, post tam longa
insomnia quae praecesserunt, gravem vobis meum
somnum videri. Et cum, suspectis omnibus, sedere
eum in ultimo diutius perhiberemus, joculari, ut
erat solitus, blandimento et consuetudinaria mentis
serenitate respondit: quod molestos nos in hac sollicitudinis
parte pateretur. Ita pene ante vita ejus
quam dulcedo consumpta est. 34. Somno deinde ultimo exceptus, in mortis quietem
dormiens transiit sine ullo, ut se habent suprema,
luctamine. Nullas difficiles obitus moras sensit. Angelicis choris anima illa sancta, generosa,
sincera, et ab omni contactu mundi incontaminata
suscipitur. Multorum interea variis visionibus somnus
incutitur, quarum tamen una omnium facies erat,
quod scilicet sancto illi occurrerent officia sanctorum. Et vere illico in eodem mediae noctis puncto
ecclesiam in occursum sancti corporis conventus implevit,
ut nonnisi angelicis nuntiis suscitatus putaretur. Relinquitur vegetatum semper spiritu, plenum
gratiae corpus exanime: integrum siquidem vultus
decorem facies omnibus grata servabat.

36
00:40:11,160 --> 00:41:21,624
Probe vos
ista nostis, et multo plenius vobis quam sermo sufficit
animorum meditatione describitis. 35. Neque ullus non magno sibi damno affici visus
est, si conspectu corporis ejus caruit, si non, ut
quemque aut reverentia aut amor suaserat, osculum
aut ori aut quibuscumque membris ipsius impressit,
aut feretro in quo sanctum illud corpus magna
fidei ambitione vestitum erat, majore postmodum,
dum sepulcro admoveretur, pene nudatum. Nec
enim pepercit sanctificatis amictu suo palliis fides,
quae pretiosissimi muneris loco habuit aliquam velaminum
illius fimbriam decerpsisse. Certavit in
exsequiis illius vester affectus. Refecistis in funere
suo latentem adhuc inter vos peregrinationem
meam. Pavistis me tam effusa in ipsum animi charitate. Quem enim illo die sua tecta tenuerunt? Aut
quem non tamquam peculiari luctu obrutum basilicae
huic moenia hujus urbis dederunt? Pro magno
munere habitum est lecticae manum admovisse, aut
cervicem subjecisse. Vidistis non sine vestra gloria
gloriam suam: nam et illa exsequiarum religio, fidei
devotio erat, et tam laetum erat habuisse talem, quam
grave talem amisisse. Nec parum fiduciae dat sepulcri
sui gratia: nam cujus hic ossa condidimus, in
coelo utique patrocinia praesumimus. Praelata tunc
ante feretrum ipsius aromata et incensum vidimus;
sed majora de vestris mentibus Deus, in tanto erga
tantum pastorem affectu vestro, odoramenta suscepit. Praesultavit in gloria sua Dei gloria, et in dissonis
diversarum linguarum choris amor consonus.

37
00:41:21,624 --> 00:41:29,880
CAPUT VIII. Hilarius successor Honorati, ejus consanguineus.---Invocatur
Honoratus uti patronus.

38
00:41:29,880 --> 00:42:55,440
36. Pius Dominus, qui stimulando animos vestros
ad electionem parvitatis meae, dedit ne a sepulcro
illius longius abessem, illud etiam vobis orantibus
dabit ne a viis ejus longe recedam: sed ut quidquid
illum egisse cognovero, id sine exploratione
aliqua, aut disceptatione factorum agere festinem. Vobis enim me, ut video, jam tunc per illum Deus
genuit. Vobis licet indignum praeparavit. Vobis ille
me nesciens tanto labore quaesivit. Vobis tam propensa
sollicitudine et cura utcumque erudivit, quaerens
in me fidei, sicut sanguinis sui venam. Vobis
me tanto labore per litteras, tanto per excursum
suum ambitu, ab insula, cui me derelictis episcopatus
sui principiis secreti amore reddideram (non
audeo dicere, nesciens) fortasse praescius, amovere
satagebat, uti juxta sepulcri sui sedem in amore vestro
patriam collocaret. Sed quid agimus, quod immaturum
me maturo excessu tradidit? Non est
nostrum secretum aeterni Regis in ullo vel leviter
culpare judicium: non facile senseratis quid amisissetis
boni, si redintegratum vobis bonum vestrum
fuisset. 37. O magna et inclyta, Honorate, tua gloria! Non indiguit meritum tuum signis probari; ipsa enim
conversatio tua plena virtutibus et admirationis novitate
praecelsa, perpetuum quoddam signum ministravit. Multa quidem tibi divinitus indulta novimus
quicumque propius assistebamus; sed in his tu
minimam partem computabas, majusque tibi gaudium
erat quod merita et virtutes tuas Christus scriberet,
quam quod signa homines notarent. Et tamen
quod esse majus signum virtutis potest, quam signa
fugere et occultare virtutes? Et vere tam familiaris
quodammodo oratio tua Christi auribus erat, ut
enixissimis precibus impetratum putem ne virtutem
tuam signa clamarent.

39
00:42:55,440 --> 00:44:34,320
Habet et pax martyres suos;
Christi enim tu perpetuus, quamdiu in corpore moratus
es, testis fuisti. Illud etiam stupendum quod
adolescentiae tuae robur perpetuo abstinentiae rigore
tenuatum, et in illam quam vidimus aspectus, licet
decore servato, exilitatem redactum crux utique
quotidiana consumpsit: quam tamen semper sine ulla
notabili superstitione servasti, omnes semper nimietates,
et cognatum nimietatibus gloriae fugiens
appetitum. Numquam in tuo ore nisi pax, nisi castitas,
nisi pietas, nisi charitas. Numquam in corde
nisi horum omnium fons Christus habitavit, qui tibi
et per te plurimis charitatis, gaudii, pacis, longanimitatis,
bonitatis, benignitatis, fidei, modestiae, continentiae
fructus ministravit, exuberantes in multiplicem
copiam in multorum salutem et gaudia, ut
non immerito illi cantaveris: Qui timent te, videbunt
me, et laetabuntur (Psal. CXVIII, 74); cui omne semper
conversationis tuae bonum ascripsisti: illud assidue
tibi ac tuis ingerens: Quid enim habes quod
non accepisti? aut, si accepisti, quid gloriaris, quasi
non acceperis (II Cor. IV, 7)? Sed eo magis tuum erat
vitae tuae bonum, quo magis tuum negabas. 38. In te commune omnium Dominum desiderantium
solamen fuit. Quidam gloriantur in hujus vitae
prosperis; tu e contra in Deo exsultare suadebas,
resonante affectum tuum voce blandae modulationis
immurmurans: Laetetur cor quaerentium Dominum
(Ps. CIV, 3). Nulla tibi umquam major quam in orationibus
et psalmis voluptas. Tuis in tantum medullis
Christus insederat, ut interdum, quod expertus
loquor, membris tuis placido sopore devinctis,
illum etiam in somnis officio solito tua lingua resonaret. Saepe dormiens sanissimae exhortationis, saepe
orationis affectuosissimae verba refudisti. Agebatur
quippe in lectulo corporis requies, mentis in Christo. Et quidem haec, prout quique adfuimus, experti
sumus.

40
00:44:34,320 --> 00:45:46,559
Tu vero unica semper omnium requies,
quam alacer, quam saepe referebas somnia, non aliquid
praesagientia, neque aliqua in futurum anxietate
sollicita, sed irrequietis animae desideriis excitata;
martyrium scilicet, quod semper meditatione
gestabas, credo, alludente interdum, et provocante
cupiditatem tuam Domino, tamquam excitata in fidem
tuam persecutione peragebas. Et vere puto neminem
diffiteri, tibi ad martyrium tortores, non animum,
defuisse. Quotidianus siquidem in sincerissimis tractatibus,
confessionis Patris, ac Filii, ac Spiritus
sancti testis fuisti. Nec facile tam exerte, tam lucide
quisquam de Divinitatis Trinitate disseruit, cum eam
personis distingueres, et gloriae aeternitate ac majestate
sociares. 39. Memento itaque, amice Dei, memento jugiter
nostri, Deo incoinquinatus assistens, canens illud
canticum novum, et sequens Agnum quocumque vadit. Tu illi pedissequus; tu nobis patronus, orationum
nostrarum interpres acceptabilis, et fortis assertor,
perfusas ad sepulcrum tuum alumni gregis
preces perfer; impetra ut conspiratione communi
omnes simul sacerdos et populus, quae jussisti, quae
docuisti, aliquatenus obtinere mereamur. Per Dominum
nostrum Jesum Christum, qui te in gloriam
suam assumpsit, atque cum Patre suo et cum Spiritu
sancto vivit et regnat Deus per omnia saecula saeculorum. Amen.

