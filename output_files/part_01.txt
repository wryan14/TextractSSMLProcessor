constare vere Eboracensi
ecclesiae incardinatos fuisse, sicut id constat de
Alcuino; 2o forsan in illa ecclesia fuit congregatio
mista ex canonicis seu clericis et monachis; 3o forte
<nobr><sub></sub></nobr> ibi clerici, etsi utentes veste canonica, vitam vixere
monasticam, ut de ecclesia Bremensi scribit
Adamus.
</p><p>XXIII. Alterum argumentum pro monachatu beati
Alcuini inde accipitur, quod is a Carolo Magno delectus
sit abbas ad corrigendos mores Turonensium
monachorum; ad quod opus nunquam adhibiti aut
apti visi sunt abbates saeculares, uti videre est in privilegio
Corbeiensibus a Nicolao papa I concesso, et
in concilio Trosleiano, cap. 3.
</p><p>XXIV. Tertium argumentum desumitur ex zelo et
sollicitudine promovendi monasticam disciplinam,
quam adhibuit beatus Alcuinus, uti testantur plurimae
ipsius epistolae ad monachos diversorum monasteriorum,
Fuldensis, Corbeiensis, Morbacensis, Salisburgensis,
Lirinensis et aliorum scriptae, qui omnes,
sicut D. Mabillonius variis in locis demonstrat, regulam
sancti Benedicti profitebantur. Quis diaconus
his temporibus, quis clericus aut canonicus saecularis,
<nobr><sub></sub></nobr> quamvis doctor publicus; imo quis episcopus,
nisi e monachis sit assumptus, cum tanto zelo scriberet
pro disciplina regulari monachorum? Hic profecto
tam ardens zelus, haec tanta sollicitudo reperiri
haud poterit, nisi in homine, qui ab unguiculis, ut
ita dicam, spiritu monastico imbutus fuerit et innutritus.
</p><p>XXV. Inde, quod quartum est D. Mabillonii argumentum,
filialis ille affectus erga sanctum patrem
Benedictum, quem Alcuinus non uno in loco prodit,
praecipue in epigrammatibus, CXCVI et CCLIV, ubi
simul tam ardenter exoptat gregis paterni augmentum,
ac tam fervide cupit sanctissimi parentis gratiam
ac opem demereri, ut non majori fervore eo
ferri possit quisque sancti Benedicti alumnus.
</p><p>XXVI. Quintum argumentum petitur ex formulis
confessionis, quas beatus Alcuinus composuit; in
quibus sanctum Benedictum vocat patrem suum,
ejusque exoptat vestigia sequi. <em>De Psalmorum usu</em>
<nobr><sub></sub></nobr> infra, cap. 4 et 9. Ibidem cap. 11, omnes humilitatis
gradus, quos sanctus Benedictus constituit, percurrit:
et cap. 3 et alibi, sanctae regulae violatorem se
esse humiliter profitetur. At, inquis, ea dicit Alcuinus
non in propria, sed in persona monachorum,
quibus praefuit, et hasce formulas suggessit. Ita sit
sane: ergo religiosi, quibus praefuit, erant monachi
Benedictini: ergo et ipse monachus Benedictinus:
ergo ea dicit ex propria quoque persona, nisi invicte
probetur eum non fuisse monachum.
</p><p>XXVII. Ultimum argumentum, quod D. Mabillonius
pro asserendo beati Alcuini monachatu Benedictino,
ex confessione seu professione fidei, a D. Petro Chiffletio
sub nomine ejusdem beati viri vulgata et a nobis
inter dubiae fidei opuscula relata, depromit, plane
demonstrat auctorem praefatae confessionis fuisse
monachum, qualem se ibi expressis verbis profitetur;
beatos monachos suos agnoscit patres l. cit. part. II,
num. 9, monachi veste suscepta dolet, se falsum
ferre monachi nomen, nihilque dignum egisse hujus
<nobr><sub></sub></nobr> nominis et habitus, etc., ibid. part. IV, num. 16.
Enimvero confessionis hujus verum auctorem beatum
Alcuinum esse, quamvis quidam id in dubium
revocaverint, idem D. Mabillonius pene evincit in sua
disquisitione, quam dedimus loc. cit.; monachus ergo
fuit beatus Alcuinus.
</p><p>XXVIII. Haec argumenta, quae beati Alcuini monasticae
vitae professionem astruunt, D. Mabillonius
vir acerrimi ingenii adeo gravia esse existimabat, ut
omnem objectorum dubitationem tollere viderentur.
Neque tamen dissimulat vir aeque doctus ac modestus
majoris momenti objecta quaedam ex vita beati Alcuini
peti posse. 1o Namque vitae illius scriptor beati
Alcuini vestigia comparat vestigiis beati Benedicti
abbatis Anianensis: et haec monachis, illa canonicis
imitanda proponit. Respondet Mabillonius num. 20
fuisse illo tempore monachos vitae mitioris et laxioris,
ac propterea forsan ab hoc auctore canonicos dictos,
quales erant Dionysiani et Turonenses, quorum alii
<nobr><sub></sub></nobr> monachos, alii canonicos se dicebant. Unde Carolus
Magnus in epistola ad Albinum et congregationem
monasterii sancti Martini, quam Patrologiae tomo
XCVIII, col. 921 dedimus, ait: «Sive canonici dicimini,
sive monachi.» Et Ardo in libro de Vita sancti
Benedicti Anian. testatur, «fuisse quaedam monasteria,
instituta canonica sectantes, regulae autem
praecepta ignorantes;» quos beatus Benedictus Anianensis
jussu Ludovici Augusti ad regularem formam
reduxit. Patres quoque concilii Turonensis, anno
813 celebrati, cap. 25, monachos et abbates vitae solutioris
compellunt, ut ad pristinum revertantur statum,
praecipue abbates, «qui magis canonice quam
monachice inter suos conversari videbantur.» Responderi
etiam potest, <em>canonicorum nomine apud
praefatum auctorem intelligi monachos ecclesiarum
cathedralium, quales in Anglia et Germania,</em> atque
etiam Romae erant, quos <em>monachos canonicos vocat
vulgatus Anastasius in Gregorio papa IV.</em> Vita igitur
<nobr><sub></sub></nobr> Alcuini, cum plerumque in aula regis et inter aulicos
versari coactus esset, magis canonica, seu mitior,
quam monastica fuit: quam propterea Vitae scriptor
non poterat monachis solitariis, bene tamen canonicis
imitandam proponere, quamvis ipsemet regulam
monasticam professione teneret, a cujus tamen
rigore servando, ob publica officia, praeter suam
voluntatem, fuerat impeditus aut dispensatus. His
addo, quod ut quondam monachi in aliquibus ecclesiis
cathedralibus, ita nunc in principalibus et regalibus
quibusdam abbatiis, vel etiam in publicis studiis
occupati magis canonicam quam monasticam vitam
agunt, quos monachis quibusvis imitandos intempestive
proponeres.
</p><p>XXIX. <em>Objectio 2.</em> Laudatus Vitae scriptor cap. 3,
Alcuinum vocat <em>monachum sine monachi voto.</em> Fuit
ergo monachus vita, non professione. Verum facilis
est responsio. Illa enim scribuntur de Alcuino, dum
adhuc puer erat, cui per aetatem vota monastica profiteri
non licebat.
</p><p><nobr><sub></sub></nobr> XXX. <em>Objectio 3.</em> Repeti potest ex cap. 8 Vitae,
ubi auctor refert Alcuinum jam aetate profectum voluisse
<em>saeculum relinquere, ac a Carolo Magno postulasse
licentiam ducendi vitam monasticam in monasterio
Fuldensi secundum regulam sancti Benedicti;</em>
sed coactum apud Martinianos permansisse, <em>ubi vita
ejus monasticae inferior non fuit.</em> Non ergo, inquis,
fuit Alcuinus revera monachus, sed studio, affectu et
moribus. Respondet Mabillonius, Vitae scriptorem
illustrandum esse ex ipso Alcuino, et cum ipse scribit
Alcuinum voluisse <em>saeculum</em> relinquere, vocabulo <em>saeculi
intelligendas esse saeculares occupationes, quibus vir
beatus quietem orationi ac studiis amicam suspirans
continuo distentus erat.</em> De hac enim sua voluntate scribens
ad Carolum regem in epist. 101 (nunc. 129) ait:
«Nam fere ante hoc quinquennium saeculares occupationes,
Deum testor, non ficto corde declinare cogitavi.»
Et paulo inferius dicit, se desiderare «inter
fratres in ecclesia sancti Martini (non Fuldae) vivere
<nobr><sub></sub></nobr> et requiescere.» Qamvis vero Alcuinus in eodem
monasterio Turonensi cum fratribus versaretur, eo
tempore magis canonice viventibus, vita ejus tamen
monasticae, quam nempe a puero didicerat, inferior
non fuit, omnemque is conatum adhibuit, ut illos «ad
monasterialis vitae honestatem» revocaret, ut ipsemet
profitetur in epistola 195 (nunc 149) ad Carolum
imperatorem.
</p><p>XXXI. Haec sunt quae ad probandam monasticam
professionem beati Alcuini afferri possunt, quae nihilominus
etiam ex iis non leviter confirmari posse
videtur, quae Ven. Beda Hist. Gentis Angl. cap. 24
in fine narrat, quod nimirum «arridente pace ac serenitate
temporum (nempe dum haec scripserat anno
731) plures in gente Nordanymbrorum (patria Alcuini)
tam nobiles quam privati se suosque liberos,
depositis armis, satagant magis accepta tonsura <em>monasterialibus</em>
ascribere <em>votis, quam bellicis exercere
studiis.</em>» Hunc morem parentes beati Alcuini eodem
<nobr><sub></sub></nobr> tempore nati secutos fuisse, filiumque suum monasterialibus
seu, ut interpretor, monasticis votis
ascribere voluisse credendum est.
</p><p>XXXII. Haec profecto argumenta, quae maximam
partem ex D. Mabillonii observationibus in compendium
contraximus, et quae nosmet immiscuimus,
nemini non, nisi vehementer fallimur, veritati admodum
propinqua videbuntur, nec quemquam eruditorum
virorum vidimus qui hanc Mabillonii dissertationem
ex proposito impugnet, quamvis nonnulli
sint qui eamdem necdum plene demonstratam
esse existiment. Obstat nimirum illorum assensui
auctoritas scriptoris Vitae, pene coaevi, qui beatum
Alcuinum vere et professione monachum fuisse,
plane ignorasse videri possit. Vid. Le Cointe anno
802 num. 95. Fortassis vero idem scriptor statum
monasterii Turonensis prae oculis habuit, qualis suo
tempore, annis prope viginti post obitum beati Alcuini,
sub Fridugiso illius successore fuit, quem
<nobr><sub></sub></nobr> sanctus Odo abbas apud Joannem monachum in
Vitae ipsius libr. III, cap. 1, ita depingit: «Ante hos
annos persistente monastica congregatione apud ecclesiam
beati Martini quae est Turonis, coeperunt
modum suum consuetudinesque relinquere, ac propriis
voluntatibus vitam suam propositumque corrumpere.
Relictis namque nativis et assuetis vestimentis,
coeperunt fucatas atque fluxas pallioque ornatas
circumferre cucullas et tunicas, etc. Ista et
multa horum similia contra regulae jura faciebant.»
Quam rem ita explicat Ademarus Ecolismensis monachus
in Chronico, «qua tempestate, inquit, monachi
sancti Martini Turonis, nemine cogente, ante
corpus ejusdem, abjecto monachi schemate, schema
induunt canonicale, etc.» Mutationem hanc contigisse
Fridugiso abbate, beati Alcuini successore,
probat D. Mabillonius in elogio beati Alcuini cap. 8
num. 41 et 42. Ad haec attendens et ad priorem statum
monasterii Turonensis animum non reflectens
<nobr><sub></sub></nobr> scriptor Vitae beati Alcuini existimare potuit, ipsum,
illius congregationis patrem eamdem quoque vitam
canonicam professum fuisse.
</p><p>XXXIII. Quidquid vero sit, id sibi Benedictinus
ordo gloriae merito ducit, virum beatum et celeberrimum
in eo ordine fuisse primo educatum, litteris ac
virtutibus instructum; postea vero exstitisse Benedictinorum
monachorum magistrum et abbatem;
spiritumque sancti Benedicti non tantum usque ad
mortem conservasse, verum etiam huic sacro ordini
voto ac desiderio conjunctum fuisse, cui adimplendo
non nisi major Ecclesiae et boni publici utilitas obstare
potuit.
</p><p>XXXIV. Caeterum hoc loco praetereundum non est
quod beatus Alcuinus in epistolis suis nunquam se
monachum, sed vel levitam, vel, quod illo tempore
idem significabat (Isidorus lib. VII Orig. cap. 12),
diaconum inscribat, more nimirum tunc usitato, ut
quo quisque ecclesiastici ordinis gradu insignitus
esset, ab eodem etiam officio suo appellationem sumeret,
<nobr><sub></sub></nobr> monachi vel etiam abbatis titulo saepius
omisso. Nullibi etiam se sacerdotem fuisse vel
verbo significat, nec ab aliis eo gradu sublimatum
fuisse scribitur; quamvis non nemo recentiorum
apud Mab. libr. XXVI Annal. pag. 342, num. 90 contendat,
illum tunc quando Carolus Magnus cum filiis
suis apud Turonos in ecclesia sancti Stephani sacram
communionem percepit, sacerdotis officio functum
fuisse, assistente eidem Sigulfo diacono, uti
narrat Vitae beati Alcuini scriptor num. 18. Enimvero
doctissimus Mabillonius ibidem hanc illius critici
et aliorum quorumdam opinionem refutat, solide
ostendens verborum illorum Vitae scriptoris: «Cum
(Alcuinus) post communionem corporis Christi et
sanguinis manu propria eis misceret,» sensum non
esse, quod Alcuinus communionem corporis et sanguinis
Christi Carolo et filiis ejus praebuerit, sed
istum, quod Alcuinus Carolo et tribus ejus filiis Carolo,
Pippino et Ludovico post perceptam a sacerdote
<nobr><sub></sub></nobr> communionem corporis et sanguinis Christi
Domini poculum praebuerit, forte in secretario ecclesiae,
uti olim fiebat. Et certe nemo, ut recte laudatus
Mabillonius ibi discurrit, Alcuinum sacerdotem
fuisse dixerit, nisi qui in scriptis et epistolis illius
plane hospes fuerit, nemo qui Vitam ejus cum tantilla
attentione legerit. Etenim in plerisque epistolis
<em>levita,</em> et <em>humilis</em> levita aut etiam <em>diaconus, nunquam
sacerdos aut presbyter inscribitur.</em> Eginhardus
qui illum a facie noverat, jam mortuum (ne quis
putet ante obitum saltem presbyterum fuisse ordinatum)
Albinum <em>diaconum tantum vocat.</em> In Vita illius
dicitur in Franciam venisse diaconum num. 12,
missas quotidie cum Sigulfo presbytero suo <em>levitice
celebrasse num.</em> 26, ac demum diaconum obiisse innuitur
num. 28: quippe qui <em>ministerio levitarum coelestium
Stephani et Laurentii in coelum perductus</em>
perhibetur, et in medio illorum <em>splendidissima indutus
dalmatica astitisse.</em> Haec profecto adeo evidentia
<nobr><sub></sub></nobr> sunt, ut pigere quemvis debeat quaestioni tam levis
ponderis diutius immorari. 
</p><p>
</p><h4>CAPUT IV.</h4>
<em>Beati Alcuini schola et discipuli in Britannia.</em>
<p>XXXV. Litterarum tam sacrarum quam profanarum
studia in Britannia, a Romanis antiquitus ibi
constituta, deinceps vero per incursiones Saxonum
et Danorum turbata, postquam nempe curante sancto
Gregorio Magno summo pontifice sacra Christiana
in illam insulam illata et stabilita fuerunt,
refloruisse; scholas pariter publicas Graece et Latinae
eruditionis ibidem post adventum Adriani abbatis et
Theodori episcopi, hominum omni doctrinae genere
praestantium, resuscitatas et ita frequentatas fuisse,
ut deinceps ex illis scholis non tantum episcopi,
verum etiam reges et principes doctissimi et sapientissimi
prodierint, testem habemus locupletissimum
Ven. Bedam in variis capitibus suae Historiae ecclesiasticae
<nobr><sub></sub></nobr> gentis Anglorum. Scholis istis Polydorus
Vergilius libr. IV Hist. Angl. pag. 68 annumerat
Cantabrigiensem, fundatam, ut ipse credit, a Sigeberto
rege Anglorum Orientalium, quem Ven. Beda
libr. II, cap. 15 «virum per omnia doctissimum et
Christianissimum» vocat, et libr. III, cap. 18 de
eodem scribit, quod, postquam in Gallia exsul lavacrum
baptismi percepit, mox ea quae in Gallia bene
disposita vidit imitari cupiens, instituerit scholam in
qua pueri litteris erudirentur: juvante se episcopo
Felice, quem de Cantia acceperat, eisque paedagogos
et magistros juxta morum Cantuariorum praebente.»
De Cantabrigia Ven Beda tacet; hinc Vergilii narratio
conjecturae tribuenda est. Illud etiam quod idem vir
doctus ibidem opinatur, nimirum eidem Sigeberto
regi comprimis acceptum referri debere, quod postea
Anglia claros semper doctrina viros tulerit, et quod
ipse in ea litterarum fundamentum primus jecerit,
cum narratione Ven. Bedae combinari minime potest.
Hoc enim testante Felix ille episcopus, concilii regis
<nobr><sub></sub></nobr> Sigeberti promotor, primos magistros et paedagogos
e schola Cantuariensi prius jam fundata accepit.
</p><p>XXXVI. Illud quoque vero haud simile est quod
Joannes Balaeus, cujus fidei etiam alii quidam se
commiserunt, ex annalibus Academiae Cantabrigiensis
narrat, beatum Alcuinum ibidem artes liberales
omnes post Bedam docuisse. Haec siquidem narratio,
ex obscuris quibusdam annalibus deprompta, fidem
haud meretur, primo quod proficiscatur a scriptore
parum accurato qualem viri docti Balaeum depingunt
apud Struvium Bibl. Hist. Lit. tom. II, p. 1220,
§ 20. Secundo quia verosimile non est, Ven. Bedam
unquam Cantabrigiae docendi munus obiisse; et de
beato Alcuino superius cap. 2 a nobis ostensum est,
et posthac comprobabitur illum omnem vitam suam
et discendo et docendo in ecclesia seu monasterio
Eboracensi, usque dum in Franciam ultimo abiit,
transegisse.
</p><p>XXXVII. Sola igitur schola Eboracensis in Anglia
<nobr><sub></sub></nobr> beatum Alcuinum primo discipulum, postea etiam
magistrum habere meruit. Fuit illa tunc temporis
inter omnes illius insulae scholas, quarum memoria
adhucdum exstat, celeberrima. Illam primo ab Ecgberto
illius sedis archiepiscopo institutam, deinceps
vero ab illius successore Aelberto majore adhuc celebritate
donatam fuisse cap. 2 jam insinuavimus. Ex
istorum ergo praesulum doctissimorum instituto ibi
scientiae pene omnes et artes liberales magna industria
et cum multiplici discipulorum profectu docebantur;
nimirum grammatica, rhetorica, dialectica,
juridica, poesis, astronomia, arithmetica, musica,
computus ecclesiasticus, quae omnia Alcuinus ipse
recenset in poemate de pontif. Eborac. Maximum
vero studium ibidem impendebatur sacrae disciplinae
ac divinae Scripturae, ad cujus etiam pleniorem notitiam
atque intelligentiam omnia reliqua studia referebantur;
cujus etiam gratia linguis sacris Hebraicae
et Graecae addiscendis non nulla, quantam nimirum
<nobr><sub></sub></nobr> temporis illius ratio ferebat, diligentia adhibita fuit.
</p><p>XXXVIII. Postquam beatus Alcuinus in hac schola
omnes illas studiorum classes maxima cum applicatione
nec cum minori profectu emensus est, non
tantum a suis condiscipulis tantam eruditionis multiplicis
laudem obtinuit, ut ipsum, prout Vitae illius
scriptor testatur, tanquam <em>secundum magistrum colerent,
verum et a magistro suo Ecgberto archiepiscopo
dignus habitus fuit cui munus docendi in
eadem schola committeretur, et qui Aelberto in
eodem munere socius daretur.</em> Enimvero jam ante
annum 766, nempe ante obitum Ecgberti, qui hoc
anno accidit, tantam nominis sui famam adeptus
fuerat, ut ea permotus beatus Liudgerus eodem anno
illius sese disciplinae traderet, atque ab ipso inter
alios discipulos spiritualia dogmata hauriret, teste
Alfrido in Vita sancti Liudgeri libr. I, num. 9, quod
testimonium etiam legitur in altera Vita libr. I,
cap. 5. Concordat in his doctissimus Mabillonius,
<nobr><sub></sub></nobr> qui beatum Alcuinum sub pontificatu Ecgberti circa
annum 758 scholis Eboracensibus praefectum fuisse
colligit ex eadem Vita beati Liudgeri libr. XXIII
Annal. num. 37.
</p><p>XXXIX. Ad beatum Alcuinum igitur scholas Eboracenses
moderantem magnus undique et ab exteris
quoque regionibus erat discentium confluxus. Inter
exteros praeprimis nominandus est, de quo jam loqui
coepimus, sanctus Liudgerus primus Mimigardefordiensis
seu Monasteriensis episcopus, vir sanctitate
et apostolico zelo clarus. Is etenim cum aliquando ab
abbate suo Gregorio, sancti Bonifacii in ecclesia Trajectensi
successore, in Angliam missus, Eboraci moraretur,
atque in beati Alcuini notitiam venisset,
eruditionis illius eloquio adeo delectabatur, ut Trajectum
reversus continuo desiderio teneretur, ad
eamdem scholam redeundi. Quapropter assiduis precibus
et abbatem et parentem suum Thiadgrimum
pro hac licentia obtinenda fatigavit, eosque tandem,
ut ejus desiderio consentirent, permovit. Liudgerus
<nobr><sub></sub></nobr> igitur voto suo damnatus Eboracum rediit, et ibidem
sub disciplina beati Alcuini tribus annis cum dimidio
remansit, donec nimirum emergente casu, Anglorum
in Frisones odium vitaturus invitus in patriam
remeare coactus est, iis jam disciplinis instructus,
quae illum dignum reddidere ad munus episcopale
et apostolicum cum maxima nominis sui gloria
in patria obeundum. Comitem itineris ab Alcuino
accepit quemdam diaconum, nomine Putul, Romam
perrecturum, qui deinde ordine presbyterii ibidem
accepto Eboracum reversus postea cum eodem magistro
suo in Galliam venit. Plures alios viros aut
juvenes ab exteris nationibus ad Angliae scholas illo
tempore fama eruditionis celebratas, maxime ad
Eboracensem quam beatus Alcuinus moderabatur,
venisse credibile est: quinam vero illi fuerint, monumentis
deficientibus, ignoramus.
</p><p>XL. Inter populares beati Alcuini qui illius fuerunt
discipuli, praecipue sequentes innotuerunt, quorum
<nobr><sub></sub></nobr> acta quaedam, quae obscuriora videri possint,
breviter elucidare conabimur. Primus ex his memorandus
Eanbaldus junior cognomento Symeon, senioris
Eanbaldi, beati Alcuini in eadem schola quondam
condiscipuli, anno 796 IV Kal. Augusti demortui, in
cathedra Eboracensi successor: de quo plura notavimus
ad epistolas 50, 58, 170, 173, 174 (nunc 56,
64, 73, 114, 115) ad eumdem scriptas; ad quas notas
lectorem compendii gratia remittimus.
</p><p>XLI. Alter beati Alcuini discipulus hic commemorandus
fuit, Wizo vel Withso, patrio, ut reor, nomine
quo appellatur in epist. 118 (nunc 157), cujus
in codice Colbertino, ut in notis ibidem monuimus,
inscriptio talis est: <em>Epistola ad Candidum, id est,
Wizonem.</em> Hunc discipulis beati Alcuini annumerat
Vitae scriptor num. 14, atque illi elogium <em>magnanimi
attribuit.</em> Ipse etiam Alcuinus in epist. 118 (nunc
157), illum suum aliquando fuisse discipulum significat
scribens, quod ipsum cum socio Nathanaele, seu
<nobr><sub></sub></nobr> Fridugiso «in schola eruditionis de praeceptis divinis
admonuerit.» Idipsum insinuat in praefatione ad
Commentaria in Ecclesiasten Oniae et Nathanaeli inscripta,
ubi ipse presbyteri appellatione insignitur.
Lelandus de Script. Britan. cap. 100, pag. 133, hunc
Candidum Lindisfarnensis ecclesiae alumnum recte
facit. Is cum quibusdam aliis popularibus et condiscipulis
suis magistrum suum Alcuinum in Franciam
comitatus est; post aliquod vero temporis spatium,
circa annum 796 in Britanniam, cujus negotii causa
ignoratur, reversus est, uti memoratur in epist. 39
(nunc 44) ad Damoetam. Cum vero ibi diutius quam
Alcuinus volebat, moraretur, tacito studio illum ab
Higibaldo Lindisfarnensis ecclesiae episcopo repetiit in
epistola ad Lindisfarnenses, cujus fragmentum dedimus
in notis ad epist. 8 (nunc 9). Quin desiderio
beati Alcuini ab eodem Higibaldo fuerit satisfactum,
minime dubitandum est. Is enim ipse, ni apprime fallamur,
Candidus fuit, cujus posthac fidelitati et industriae
<nobr><sub></sub></nobr> Alcuinus varia negotia apud regem Carolum,
apud episcopos quosdam, apud Aulae proceres, et
amicos tractanda et expedienda commendavit, uti
perspicuum est in epistolis 92, 105, 109, 110, 123
(nunc 108, 133, 145, 146, 162) et aliis. Romam ad
apostolorum limina, devotionis, ut videtur, causa,
abeuntem Alcuinus carmine hortatus et precatus est,
ut ibi sanctorum apostolorum aliorumque sanctorum
cineres pie coleret, seque illorum intercessioni commendaret,
et non nisi cum munere sacrarum reliquiarum
reverteretur, quod carmen infra dabimus.
Is ipse fortassis auctor est scripti cujusdam hactenus
inediti <em>De Imagine Dei, quod exstat in appendice 2,
de quo conjecturam nostram aperuimus ibid.</em> in
monito praevio. Ab hoc Candido beati Alcuini discipulo
distinguendus est alter Candidus Fuldensis monachus
et presbyter, proprio nomine non Wizo, sed
Bruun nuncupatus; quod suum nomen ipsemet in
fine praefationis metricae ad vitam sancti Eigilis abbatis
expressit his verbis: <em>Explicit praefatio Candidi</em>
<nobr><sub></sub></nobr> ad Modestum, qui proprio nomine Bruun et Richeo
nuncupatur: quod ipsum facit in fine cap. 17 Vitae
ejusdem, scribens:

</p><p>Quamque egomet quondam hac nutritus in aula
Presbyter et monachus <em>Bruun vilisque magister
Depinxi ingenio, etc.</em>
</p><p>XLII. Candidi socius ac in schola Eboracensi sub
beati Alcuini magisterio condiscipulus fuit Fridugisus
teste anonymo Vitae scriptore cap. 8, num. 14. Cognomen
inter litteratos sui temporis tulit Nathanael,
uti ad epist. 118 (nunc 157) notavi ex inscriptione
cod. Colbertini. Ab Alcuino nunc diaconus, praefat.
in Eccles., nunc archidiaconus epist. 183 (nunc 124)
appellatur. Beati Alcuini popularem illiusque in
schola Eboracensi discipulum, ac postea etiam in
Galliam comitem exstitisse, praeter praefationem et
epistolam mox citatas singularis etiam illa erga ipsum
in negotiis suis gerendis confidentia ac familiaritas
<nobr><sub></sub></nobr> suadere videtur, quam vir prudens vix indulsisset
discipulis peregrinae regionis, quorum ingenium
nondum satis exploratum habere potuit. Illum
elegit qui sacros libros a se diligentissime emendatos
ad Carolum imperiali corona redimendum deferret,
epist. 103 et 185 (nunc 131 et 135). Illum in palatio
viventem, simul et Candidum, de fratrum Turonensium
cum Theodulfo episcopo Aurelianensi disceptatione,
pro causae fratrum illorum defensione instruxit
in epist. 118 (nunc 157). Illum cum rege in Balneo
Aquisgranensi commorantem hortatus est ut
discipulas suas, Luciam et Columbam in aula versantes,
suae sapientiae decore et floribus exornet epist.
98 et 185 (nunc 126 et 135). Demum infirmitate
fractus Alcuinus hunc dilectum suum discipulum prae
omnibus dignum aestimavit, qui etsi monasticam
vitam non profiteretur sed canonicam, sibi in regimine
monasterii Turonensis succederet. Idem Fridugisus
postea etiam abbas Sithiuensis sancti Bertini
<nobr><sub></sub></nobr> factus est. Sub ejus vero regimine postea in utroque
illo monasterio laxior disciplina canonicorum repullulavit,
et sancti Benedicti spiritus penitus exstinctus
est. Magnae etiam in aula imperiali auctoritatis fuit;
subscripsit enim testamento Caroli Magni, fuitque
Ludovici imperatoris cancellarius: et obiit anno 834.
Vid. Mab. in elog. beati Alcuini num. 45, et lib. XXVIII
Annal. num. 16, et XXIX, num. 32, et XXXI, num. 67.
Scripsit nonnulla ex quibus nihil jam superest,
quam epistola <em>de Nihilo et tenebris ad proceres
palatii, quae edita exstat tom.</em> II Miscell. Baluzii,
pag. 403. Hic Fridugisus cum philosophico acumine
naturam nihili, ex quo Deus mundum creavit, et tenebrarum,
<em>quae erant super faciem abyssi explorat,
et contendit nihil esse aliquid, et tenebras esse substantiam.</em>
Verum illius ratiocinia mera sophismata
sunt, quamvis de caetero stylus, quo utitur, purus et
clarus atque etiam fluidus sit. Mabillonius conjicit
Fridugisum scripsisse carmen illud de cella Cormaricensi,
quod inter dubia exhibemus, in quo cellam
<nobr><sub></sub></nobr> illam, proprio jam gaudentem abbate, nempe Jacobo,
et quondam monasterio suo Turonensi annexam,
quasi sibi ereptam conqueritur. Scripsit quoque contra
Agobardum episcopum Lugdunensem, cujus nonnullos,
quos ipsi imputat, errores censura paulo
acrius perstringit: quod tamen Fridugisi opusculum
adhucdum latet. Agobardus se defendens Fridugisum
ob styli acerbitatem et majores quosdam errores
contra sanam theologiam reprehendit, tom. I Operum,
pag. 165 et 191. Legi merentur quae de Fridugiso
habet D. Rivet tom. IV <em>Hist.</em> Lit. de la
France, pag. 512 seqq.
</p><p>XLIII. A Candido et Fridugiso separare noluimus
Oniam sacerdotem, de cujus vita aut actis pauca innotuerunt.
Illum tamen fuisse popularem ac discipulum
beati Alcuini, colligi posse videtur ex inscriptione
Commentariorum in Ecclesiasten, ubi Onias
jungitur Candido et Nathanaeli, et aeque ac hi duo
filius <em>in paternae pietatis nido aliquando educatus et</em>
<nobr><sub></sub></nobr> <em>sub alis paternae eruditionis edoctus dicitur.</em> Ex
eadem inscriptione ubi sacerdotis titulo insignitur
suisque socius praeponitur, satis intelligitur, illum
saecularibus etiam negotiis in aula fuisse adhibitum,
et beato Alcuino admodum charum fuisse. Illum in
epist. 183 (nunc 124) Georgii patriarchae Jerosolymitani
memoriae pariter cum Symeone, Martino et
Nathanaele commendat. In epist. 227 (nunc 230)
tristitiam suam ob ejus absentiam illi significat.
In epist. 228 (nunc 231) illum admonet ut Deum amet,
ac pauperum, miserorum ac peregrinorum memor
sit, atque eleemosynis, defensione et solatio illis succurrat.
</p><p>XLIV. Inter beati Alcuini discipulos a Vitae scriptore
cap. 8, num. 14 numeratur quidam Osulfus,
quem pariter in schola Eboracensi ab eodem edoctum
fuisse nullus dubitandi locus est: quem etiam
beati Alcuini popularem credit D. Mabillonius libr.
XXVII Annal. num. 29 quamvis in elogio ad Vitam
<nobr><sub></sub></nobr> beati Alcuini cap. 11, num. 66 illum cum aliis,
ipsum ex Anglia comitantibus, Onia, Candido, Nathanaele
in monasterio quoque Turonensi auditorem
fuisse dicat. Certe Osulfum patria Gallum vel Francum
non fuisse ex narratione, quam anonymus
Vitae beati Alcuini scriptor de illius obitu loc. cit.
num. 15 facit, sat aperte intelligitur. Nempe beatus
Alcuinus alteri discipulo suo Raganardo de Osulfo
ad omnia monita vitae melioris surdo spiritu prophetico
praedixit, «quod neque in regione hac
(Francia utique, ubi tunc Alcuinus degebat) neque
in qua natus est, morietur. Quod postea probavit
eventus; mortuus est enim in Longobardia.» Osulfus
ergo fuit abs dubio ille discipulus, ad quem, tanquam
ad filium prodigum, initio quidem optimis
moribus ac disciplinis liberalibus imbutum sapientiae
sale illuminatum, et in Scripturis sacris industrium,
postea vero scortorum gregibus, potatorum conviviis
ac superbientium vanitatibus junctum, scripsit epistolas
<nobr><sub></sub></nobr> 157 et 158 (nunc 206 et 207). «Olim, inquit
in epistola priore, te genui, nutrivi, alui, et ad perfectum
virum usque perduxi. . . . ita, ut tuam laudem
tota decantet regio,» nempe Britannia, ut legitur
in codd. mss. Salisburgensibus, prout ibidem
notavi. In altera vero epistola exemplum quo ad
vitae emendationem animetur illi proponit condiscipulum
suum, «qui modo, ait, episcopatu
praesidet nobilissimo.» Qui plane non alius fuit,
quam Eanbaldus archiepiscopus Eboracensis. Cum
hoc ergo Osulfus in Britannia, in schola Eboracensi,
sub beati Alcuini magisterio educatus et edoctus
fuit. Hunc ipsum Osulfum pariter cum Fridugiso ab
eruditione laudat Theodulfus Aurelianensis libr. III,
carm. 1 ad Carolum regem, de utroque ita canens
vers. 175:

</p><p>Stet levita decens Fridegis sociatus Osulfo, 
<br>Gnarus uterque artis, doctus uterque bene.

An hic Osulfus idem sit ac ille, qui multa praeclara
<nobr><sub></sub></nobr> de Carolo Juniore narravit epist. 179 (nunc 120),
incompertum habemus.
</p><p>XLV. Verosimile est Osulfum, patrio nomine ita
vocatum, postea inter scholasticos Cuculi appellationem
obtinuisse, utpote cujus similem lapsum,
ob quem Osulfum reprehendit, Alcuinus deplorat
carmine 77, quo etiam pertinet additamentum, quod
ex cod. ms. Collegii sancti Pauli Ratisbonensis tardius
detecto dedimus tom. II, carm. 6. Latet certe
sub hoc nomine familiari et ascititio quidam beati
Alcuini discipulus, in schola Eboracensi eruditus et
magistri sui in Galliam comes: quem aliquando
ad Symeonem suum, seu Eanbaldum episcopum
direxit cum muneribus, uti intelligitur ex epist. 171
(nunc 65), et cujus etiam opera usus est ad optima
consilia eidem Eanbaldo, quibusdam adversitatibus
afflicto suggerenda, uti legitur in epistolis 174 (nunc
115) et sequenti.
</p><p>XLVI. Cuculi socius ac condiscipulus Calwinus fuit
<nobr><sub></sub></nobr> presbyter Anglus, quem in epist. 58 (nunc 73) ad ipsum
directa saluberrimis doctrinis instruit, et in altera
175 (nunc 116) Cuculo simul inscripta, hortatur ut
Symeoni seu Eanbaldo archiepiscopo ea suo nomine
suadeant, quae ipsum in adversitatibus solari, et ad
vitam muneri suo ac dignitati convenientem degendam
permovere valeant. Ex eadem epist. 58 (nunc 73)
discimus, Calwinum cellae cuidam sancti Stephani
praefuisse, et monachum ac monachorum patrem
fuisse, sicut ibidem in notis notavimus. Certe membrum
is fuit ecclesiae Eboracensis, suo suffragio
concurrens ad archiepiscopi Eanbaldi electionem,
uti Alcuinus ibidem insinuat his verbis: «Quem
(Symeonem) vos elegistis ad pontificatus honorem.»
</p><p>XLVII. Discipulorum beati Alcuini nobilissimum
ac fidelissimum auctor Vitae anonymus primo loco
nominat Sigulfum Vetulum, ex cujus narratione
ipse didicit, quae de illo memoriae posterorum commendavit,
<nobr><sub></sub></nobr> eo magis fide digna, quod «ipse solus,
uti legitur in fine prologi illius Vitae, post discessum
sancti Edberti (Aelberti episcopi puto) ipsius
meruit nosse secreta eximia.» Erat is, eodem
scriptore testante cap. 5, num. 11, «vir Deo amabilis,
animi carnisque nobilitate insignis, presbyter
et custos Heboricae civitatis ecclesiae,» qui tam arcta
amicitia beato Alcuino junctus fuit, ut propterea
perpetuo illi adhaerere cupiens, se eidem, jam scholas
in Francia tenenti, sociare voluerit. Antequam
vero Sigulfus Alcuinum in Franciam comitatus est,
futurus posthac individuus magistri sui comes,
jam illuc puer venerat cum avunculo suo Autberto
presbytero viro sancto: «A quo Romam ad ecclesiasticum
ordinem discendum perductus, et Metas
civitatem causa cantus directus fuerat;» inde tamen
Sigulfus, avunculo suo per mortem in itinere
amisso, «cum multo fructu patriam repedavit propriam.»
Sacrae lectionis studiosissimum ipsum laudat
<nobr><sub></sub></nobr> Alcuinus in epistola Interrogationibus illius
et suis Responsionibus in Librum Genesis praefixa,
in qua illius desiderio in enodandis quibusdam difficultatibus
illius libri, pro temporis opportunitate,
satisfacere studuit: ibi Alcuinus fratrem illum nominat,
atque longo tempore individuum et fidelem
socium. Ex qua confidentia et familiari conversatione
conjicio, Sigulfum sub disciplina beati Alcuini
in Anglia jamjam prae aliis suis condiscipulis in
virum profecisse, atque inter illos seniorem fuisse,
unde fortassis nomen Vetuli tulit; ac propterea illum
Alcuinus sibi in ipso docendi munere sociavit,
illique curam discipulorum se per alia negotia
multoties impedito concredidit. Hac tamen confidentia
et existimatione non obstante, ipsum, cum
discipulis Adalberto et Aldrico contra mandatum
suum lectionem Virgilii poetae clanculo indulsisset,
acriter reprehendit. Quamvis enim Alcuinus, ut
narrat Vitae scriptor cap. 10, num. 19, juvenis Virgilii
<nobr><sub></sub></nobr> lectione delectaretur, postea tamen id a discipulis
fieri noluit, «sufficiunt, inquiens, divini poetae
vobis, nec egetis luxuriosa Virgilii vos pollui facundia.»
Ad Sigulfum ergo hoc mandatum violantem
dixit: «Unde te habemus, Virgiliane? Cur
coepisti et voluisti contra meam voluntatem et consilium,
me ignorante, agere ut Virgilium legeres?»
Sigulfus hac ratione admodum confusus humiliter
ad magistri sui arcana et occulta penetrantis pedes
se projiciens poenituit, et stultissime se egisse confessus
est. Suspicor hunc Sigulfum esse <em>filium illum
aegrotum, ad quem scripta est epist.</em> 231 (nunc 188),
qui ab Alcuino edoceri voluit, «an melius esset in
canonica veste, sive in monastica sanctitate ultimi
diei exspectare spiraculum;» cui vir beatus respondit
nihil mutandum esse in praesenti periculo,
et in quovis statu ad majorem semper Ecclesiae
profectum cogitationis voluntatem esse dirigendam;
posse tamen, si convaluerit, monasticam cucullam
induere; «orationum enim causa, inquit, et ob
<nobr><sub></sub></nobr> fraternae intercessionis solatium cum monachis quies
optanda videtur.» Enimvero Sigulfus jam abbas
Ferrariensis (hujus enim monasterii regimen Alcuinus,
ab exterioribus omnibus negotiis se exsoluturus,
illi consignavit) usque ad senium habitu
canonico usus est; postea vero sponte abbatiam
discipulo suo Adalberto resignavit, assumptaque ex
consilio illo, nisi fallar, Alcuini, veste monastica,
praedicto suo discipulo ac successori insigni modestiae
exemplo se subjecit, uti discimus ex Lupi
abbatis epist. 29. Sigulfo schola Ferrariensis suam
originem debet, quae posthac sub Lupo abbate
multo celebrior evasit. Vide <em>Hist.</em> Lit. de la France
tom. IV, pag. 242, num. 37. Ab hoc Sigulfo diversus
est alius ejusdem nominis, cujus scriptor
Vitae Alcuini meminit cap. 11, num. 20, qui fuit
sancti Benedicti Anianensis monachus et discipulus;
prout recte animadvertit D. Mabillonius in
notis ad prologum Vitae Alcuini: neque tamen
<nobr><sub></sub></nobr> assentiri possumus ejusdem viri celeberrimi opinioni,
dum ibidem Sigulfum presbyterum, Alcuino
valde familiarem de quo in eadem Vita mentio fit
num. 11 ab hoc qui gesta magistri sui dictavit,
distinguit. Nullam enim is suae opinionis rationem
affert, neque nos ullam in Vita praedicta vel alibi
deprehendimus.
</p><p>XLVIII. Discipulis demum celebrioribus beati Alcuini,
quos Eboraci scientiis et artibus liberalibus
imbuit, accensendus est Josephus ille, quem in
epistola 132 (nunc 174) ad Remigium episcopum,
suum discipulum, et in praecedenti dilectum filium
vocat. Josephum hunc Britannum fuisse persuadet
fragmentum epistolae ad ipsum ab Alcuino scriptae,
quod ex Usserio dedimus in notis ad epist. 3, in
qua Alcuinus de Colcu lectore in Scotia scribit his
verbis: «Sanus est magister vester Colcu.» Hujus
ergo magisterio Josephus ille in Britannia aliquando
usus est, postea ob scholae celebritatem scholasticis
<nobr><sub></sub></nobr> Eboracensibus sociatus. In Franciam postea cum hoc
altero suo magistro Alcuino abiit; certe ibidem circa
annum 790 cum eodem morabatur, uti intelligitur
ex eadem epistola 3, quam Alcuinus e Francia ad
Colcum lectorem in Scotia scripsit, uti ibidem in
notis D. Mabillonio assentiente diximus. In illa etenim
praefato Colcu significat se cum Josepho in illis
terris optima frui sanitate. Celeberrimus Mabillonius
in elogio beati Alcuini cap. 11, num. 67, nullus dubitat
hunc Josephum esse, qui jubente hoc suo magistro
Commentaria sancti Hieronymi in Isaiam compendio
redegit; quam epitomen manuscriptam, sub
titulo Josephi abbatis, exstare idem testatur, illiusque
initium et finem retulit. Opus illud jussu beati Alcuini
coeptum atque ejus nomini dicatum ipse auctor profitetur
hoc versu:

</p><p>Sic placet Albino talem nos ferre laborem.

Et iterum circa finem carminis:

</p><p>Sic idcirco tuis parens, charissime, jussis<nobr><sub></sub></nobr> Haec, Albine, tibi strictim collecta dicavi.

Demum soluto sermone ita pergit: «Haec brevi, prout
potui, sermone . . . sicut, dilectissime magister Albine,
jussisti, devotus excerpsi. Ita enim mihi praecipiebas,
ut in cunctis pernecessarium tantum sensum et Hebraicae
veritatis tramitem sequens . . . incerta et confusa
declinarem vestigia.» Unde colligas in schola
beati Alcuini studium Hebraicae eruditionis non abfuisse.
Obiit Josephus ante suum magistrum, ut pote
cujus hic animam precibus Remigii episcopi commendat
in citata superius epistola 132 (nunc 174).
</p><p>XLIX. Hos celebriores beati Alcuini discipulos,
multis aliis brevitatis causa dimissis, quos in Britannia
docuit, commemorare libuit; quantum nimirum
id ad scripta et acta scriptoris celeberrimi
illustranda, atque ad famam magisterii illius celebrandam
conducere possit. Nihil vero magis ad gloriam
viri immortalis facit, quam quod doctrinis ac
consiliis illius usi fuerint Angliae reges, principes,
<nobr><sub></sub></nobr> reginae regiaeque virgines, episcopi ac sacerdotes,
abbates et monachi, aliique homines dignitate civili
et ecclesiastica in illa regione fulgentes: cujus rei
documenta praebent tot epistolae ad diversas illas personas
scriptae, saluberrimis monitis ac doctrinis cuique
statui maxime convenientibus refertae.
</p><p>L. Non possum quin eruditos lectores hoc loco
opportuno moneam, scriptores quosdam Anglos,
Harpesfeldium, Pitseum, Balaeum, quos Centuriatores
Magdeburgenses exscribunt, egregie allucinatos
fuisse, dum eruditis Angliae feminis annumerarunt
Gislam ac Richtrudem, seu ascititio nomine Luciam
et Columbam, quibus beatus Alcuinus Commentarios
in sancti Joannis Evangelium dicavit. Horum opinioni,
mirum est, virum eruditum D. Alfortum in
Annal. Eccles. Anglo-Saxonicis ad an. 770 calculum
suum adjecisse. Enimvero virgines illas non in Anglia
sed in Gallia Alcuinum magistrum habuisse ex
verbis saltem epistolae virginum illarum, Commentariis
<nobr><sub></sub></nobr> illis praefixae, et Parisiis ad illum Turonis existentem
scriptae, luce clarius est; ita ibi scribunt:
«Multo facilius chartarum portator tuarum de Turonis
Parisiacam civitatem . . . . . pervenire poterit.»
Verum de his virginibus inferius, ubi de schola palatii
agemus, sermo redibit. 
</p><p>
</p><h4>CAPUT V.</h4>
<em>Beati Alcuini vocatio et accessus in Franciam.</em>
<p>LI. Fama tam praeclari doctoris sicut inter lares
Eboracenses non coarctari, ita nec intra fines quidem
Britanniae contineri potuit, sed in alias quoque
regiones, Franciam maxime et Galliam evulgata
fuit, opportuno prorsus tempore, quo nimirum utriusque
illius regni amplissimi gubernaculum tenuit Carolus
ille, a rebus sapientissime simul et fortissime
gestis, Magni nomine, quod postea nunquam deleri
potuit, insignitus.
</p><p>LII. Is enim post obitum Pippini patris et Carlomanni
<nobr><sub></sub></nobr> fratris sui solus throno admotus regni sui
statum circumspiciens, dolens animadvertit illum
tam in politicis quam in ecclesiasticis rebus esse
corruptissimum, barbarie horridum et omni morum
et litterarum cultura destitutum. Enimvero omnium
scriptorum, qui antiquitatis litterariae aliqua notitia
pollent, communis sententia est, barbariem et ignorantiam,
a quinto saeculo aerae Christianae, quod tanquam
prima epocha collapsarum ubique litterarum
haberi debet, tam immodicos fecisse progressus, et
primis sexaginta aut septuaginta annis saeculi octavi
tantopere invaluisse, ut ultimum complementum,
quod nullam jam medelam admitteret, adeptae fuisse
viderentur. Certe monachus Engolismensis in Vita
Caroli Magni ad annum 787 scribit, ante regis illius
tempora «nullum in Gallia fuisse studium liberalium
artium.» Quod quidem non ita intelligendum est,
quasi nullus unquam vetustioribus temporibus saeculum
illud quintum antecedentibus, in Gallia litterarum
<nobr><sub></sub></nobr> aut artium liberalium cultus viguisset. Diu
namque ante illa funesta tempora, quibus Gallia per
Barbarorum irruptionem, atque tumultus civiles
postea exortos turbata fuit, optima quaeque studia
floruisse, scholasque ibi erectas et ordinatas fuisse,
ex Tacito, Eunomio, et ex illo Gratiani Aug. rescripto
codicis Theodosiani, quo Antonio praetorio
Galliarum praefecto mandat, ut in singulis metropolibus
studia litterarum constituat, et eisdem
idoneos magistros cum congruo supplemento constituat,
novimus. At vero sedes illae studiorum postea
per barbarorum, ut diximus, assiduas incursiones,
ac civilium dissidiorum procellas eversae, et amica
musis otia et quies praerepta fuere, ita ut sub regibus
Francis Carolum antecedentibus, nullum illis domicilium
superesset; quod narrare voluit Engolimensis
monachus loc. cit.
</p><p>LIII. Verum de misero statu quo Carolus regnum
suum per diuturnam barbariem penitus deformatum
et desolatum conspexit, plura hoc loco commentari
<nobr><sub></sub></nobr> haud necesse fuerit, postquam de illo summa cum
eruditione egregie disseruit praeclarus scriptor Hist.
Lit. Franciae tom. III, pag. 417, et tom. IV, pag. 1
et seqq. Uno tamen verbo saltem illum tangere et
commemorare volui, ut quid res litteraria universa
praecipui illius post Carolum Magnum restauratoris
Alcuini conatibus, quos hoc et sequenti capitibus recensebimus,
debeat, evidentius intelligatur.
</p><p>LIV. Ad eliminandam ergo e toto regno suo jam
plurimam partem seu armis seu prudentia paci et
tranquillitati restituto barbariem, summus ille princeps
nullum remedium opportunius fore recte existimavit,
quam sedulam culturam morum et ingeniorum;
cujus tamen prudentissimi consilii exsequendi
impedimentum fuit, quod nullos prope in regionibus
Francicae suae ditioni subditis reperire esset viros
tanta pietate, eruditione et experientia praeditos ut
rudes docendi, barbarosque emoliendi munus cum
laude et optato profectu obire possent. Ab exteris
<nobr><sub></sub></nobr> proinde regionibus, Italia maxime et Britannia, ubi
potissimum tunc temporis litterarum studiis moribusque
excolendis opera impendebatur, subsidia
ejusmodi petere necesse fuit; quod regis sapientissimi
consilium Alcuinus apprime laudat in epist. 101
(nunc 129) ad hunc suum Davidem ita scribens:
«Vestram sollicitudinem, domine mi David, agnoscebam
omnes ad sapientiam discendam exhortari,
imo et praemiis honoribusque sollicitare, atque ex
diversis mundi partibus amatores illius vestrae bonae
voluntatis adjutores convocare studuistis; inter quos
me etiam infimum ejusdem sanctae sapientiae vernaculum
de ultimis Britanniae finibus adsciscere
curastis.»
</p><p>LV. Primi vero qui Carolo Italiam aliquoties peragranti
innotuere, fuerunt Petrus Pisanus Diaconus
vir senex, et Paulus Warnefridi Diaconus pariter et
monachus Casinensis, viri ob eruditionem variam
atque docendi peritiam maxime commendati. Illos
<nobr><sub></sub></nobr> Carolus ad aulam suam invitavit, futuros in ipso
palatio suo scientiarum professores, et consilii sui
in restaurandis litterarum studiis scholisque ordinandis
ac instituendis adjutores. Illi mandato principis
maximi obtemperantes, post expugnatam ab ipso
anno 774 Paviam, uti creditur, cum eodem illo
officio functuri in Galliam abiere. De utroque et de
variis illorum opusculis, a se noviter detectis egregie
disserit doctissimus D. Lebeuf, <em>Dissert.</em> sur l᾽Hist.
ecclés. et civile de Paris. tom. I, pag. 370 seqq., ubi
pariter pag. 386 animadvertit Carolum Magnum jam
ante adventum beati Alcuini de restaurandis in amplissimo
regno suo litterarum studiis serio cogitasse.
Quod quidem minime inficiari velim, certum
nihilominus habeo ex postea dicendis, idque alii
pariter eruditi viri absque haesitatione profitentur,
praeter beatum Alcuinum neminem majori studio et
diligentia regis intentioni collaborasse, ita quidem
ut illi potissimum in acceptis referenda sint quae rex
<nobr><sub></sub></nobr> maximus postmodum ad studiorum optimorum emolumentum
et profectum; imo etiam ad felicem, qui
inde profluere solet utriusque reipublicae ecclesiasticae
et civilis statum sapientissime constituit.
De hujus aulae et totius regni Francici praeceptoris
in Franciam vocatione et adventu disserere
hoc loco post breve hoc praeambulum incipiamus.
</p><p>LVI. Venerat beatus Alcuinus, ut jam alibi notavimus,
primo in notitiam Caroli regis Francorum,
«dum olim a magistro suo ad ipsum directus fuit,»
uti legitur in ejus Vita cap. 6, num. 12. Factum id
fuisse ante annum 780, quo Alcuinus Romae, accepto
pro novo archiepiscopo Eboracensi Eanbaldo
seniore, reversus esse ab aliquibus creditur, idem
scriptor Vitae ibidem clare commemorat. Certe Alcuinus
priori aliquo tempore, dum nempe adhuc
adolescens erat, adeoque prope annum aetatis vigesimum
septimum, quem ipse Alcuinus adolescentiae
terminum in Disputatione Puerorum, cap. 5, constituit,
<nobr><sub></sub></nobr> adeoque circa annum Christi 862 (si calculum
nativitatis illius ad annum 735 recte ducimus) Romam
per Franciam abs dubio perrexit: tunc nimirum,
quando Papiae regali civitate disputationi inter Petrum
Pisanum et Julium Judaeum interfuit, uti ex
epistola illius 85 (nunc 101) discimus. In illo ergo
itinere Alcuino occasio fieri potuit primo perveniendi
in notitiam Caroli nondum, ut existimamus,
sceptra regni moderantis, seu ante Pippini patris
sui obitum. Alio etiam, an eodem tempore beatus
Alcuinus in comitatu magistri sui (Aelberti, adeoque
ante annum 766 quo is ad episcopatum assumptus
fuit) in Franciam venit et apud Corbeienses, (Morbacenses
credo) divertit, uti scribit initio epist. 222
(nunc 53). Quibus simul consideratis vero simillimum
est Alcuinum nondum adolescentiam egressum
ejusdem Aelberti nondum episcopi in exteras
regiones peregrinantis ac urbis Romae sacra loca
visitantis comitem fuisse: quam hujus magistri sui
<nobr><sub></sub></nobr> peregrinationem describit in poemate de Pont. Eborac.
ubi addidit hunc Aelbertum in patriam reversurum
a regibus et tribunis tanquam doctorem summum
honorifice susceptum, tantique habitum fuisse,
ut illum apud se retinere omnibus modis conarentur,
nempe

</p><p>Ut sua rura fluens divino rore rigaret.

Verum Aelbertus suae magis patriae quam exterae
regionis profectui deservire cupiens, retineri se minime
passus, iter suum in Angliam et ad propriam
ecclesiam, cujus non diu postea pontificatum accepit,
prosecutus est.
</p><p>LVII. Aelberto abeunte Carolus (si ita ex deductis
et ex narratione scriptoris anonymi Vitae beati Alcuini
conjicere licet) in ejus comitem Alcuinum, cujus
etsi adolescentis genium ac litterariam eruditionem
ex illa conversatione perspectam habere potuit,
oculos et vota conjecit, optans ut ipsum saltem,
<nobr><sub></sub></nobr> postquam ejus praeceptor id munus recusaverat, aliquando
suae aulae et regni magistrum adipisceretur;
quod Caroli desiderium tandem, emergente sequenti
occasione, impletum fuit. Anno salutis 780,
Aelberto archiepiscopo Eboracensi, qui non diu post
reditum ex itinere illo cujus mox mentionem fecimus,
in locum Ecgberti electus fuit, anno decimo
sui episcopatus pariter defuncto, in ejus locum subrogatus
fuit Eanbaldus senior Alcuini condiscipulus.
Is pro impetrando sibi a sede apostolica pallio archiepiscopali
legatum selegit hunc suum amicissisimum
socium, quo forte nullum alium huic negotio
feliciter peragendo aptiorem habuit. Paruit Alcuinus,
iter aggressus est, et hujus legationis causa
Romam venit, ut Vitae ejus scriptor loc. cit. testatur.
Hoc jam alterum, nostra quidem opinione, iter
est beati Alcuini ad illam civitatem, pontificatum ibi
gerente Adriano I. Primi itineris numero praecedente
meminimus. Reversus inde accepto pallio, ut praefatus
scriptor narrat, Parmae civitate regem Carolum
<nobr><sub></sub></nobr> obviam habuit. Nimirum Carolus, testibus annalistis
illius temporis, Loiseliano, Tiliano, Eginhardo, Poeta
Saxone, etc., circa finem ejusdem anni 780 cum Hildegarde
regina in Italiam perrexit, et festa Natalitia
Papiae; circa initium vero anni 781 iter suum per
Parmam civitatem, uti ex laudato Vitae scriptore intelligitur,
prosecutus, Romae Pascha celebravit. In
hoc ipso igitur itinere et anno ante tempus paschale
beatus Alcuinus Carolum regem Parmae reperit, et
ad illius qui ipsum jam antea noverat alloquium admitti
meruit.
</p><p>LVIII. Carolus virum sibi ex priori jam conversatione,
et deinceps ex fama eruditionis illius magis
magisque crescente, plurimum commendatum summa
cum benevolentia excepit, nihilque non seu
suasionibus seu promissis egit, ut illum in regnum
suum, futurum scholarum quas tunc animo intentius
meditabatur, rectorem pertraheret. Alcuinus tanti
regis, maximo zelo pro reipublicae et catholicae Ecclesiae
<nobr><sub></sub></nobr> salute flagrantis sollicitationibus sese obstinacius
opponere piaculo simile existimans, ea tandem
conditione munus sibi oblatum acceptum habuit, si
ad illud obeundum, expleta sua legatione, ab episcopo
et rege quibus parebat consensum et licentiam
impetrare potuerit. Hac ergo conditione, quae sane
aequissima haberi debuit, beatus Alcuinus a rege dimissus
iter suum in patriam prosecutus est; ubi expleto
missatico et reddita coram Eanbaldo archiepiscopo
legationis suae ratione, eidem simul Caroli
Francorum regis voluntatem ac desiderium exposuit,
ab ipsoque quid fieri vellet aut mandaret expetiit.
Assensit tam aequis postulationibus Eanbaldus,
cui simul rex, cujus ditioni subjectus erat, annuit, ea
tamen ab utroque adjecta conditione, ut ne diu nimium
in aliena regione moram trahens propriae
patriae suae operam suam tam illi proficuam subtraheret,
sed constituto tempore ad regnum et
ecclesiam cujus servitiis fuit obligatus reverteretur.
</p><p><nobr><sub></sub></nobr> LIX. Obtenta hac licentia Alcuinus, omnibus ad
iter aggrediendum, et ad novum hoc munus digne
in aula regis Francorum obeundum necessariis dispositis
et comparatis, selectis etiam et assumptis
secum, ut ex Vitae ejus contextu conjicere licet,
nonnullis sociis ac familiaribus, suis antea in schola
Eboracensi discipulis, qui ipsi in demandata sibi provincia
solatio essent et adjutorio, in Franciam nunc
tertio profectus est, regique Carolo sua officia et servitia,
quaecunque illi et regno suo proficua fore judicaverit,
obtulit.
</p><p>LX. Hunc Alcuini in Franciam reditum D. Rivet
<em>Hist.</em> Lit. de la France, tom. IV, pag. 296, ad annum
780; et D. Ceillier, <em>Hist.</em> Générale des Auteurs
sacrés, tom. XVIII, pag. 249, circiter illum annum
referunt. Verum serius illum reditum et vix ante
annum 782 contigisse ex iis, quae superius num. 57
ex annalibus illorum temporum attulimus, manifestum
<nobr><sub></sub></nobr> est. Illis siquidem testibus, Alcuinus primum
anno 781 ante festum Paschatis Carolum Parmae obviam
habuit, ubi tunc ab eodem rege primum ad
permanendum in regno suo invitatus fuit. Si jam
itineris quod Alcuino tam in aditu in patriam quam in
reditu in Franciam emetiendum fuit, longitudinem
et difficultates, negotia varia pariter ante abitum
domi expedienda consideremus, vix credibile est haec
omnia eodem adhuc anno absolvi potuisse. Adventum
ergo beati Alcuini hac vice ad aulam Caroli
Magni ad annum praedictum, Christi 782 referri debere
existimamus. Et huic nostrae opinioni consentientem
habemus celeberrimum collectorem scriptorum
Rer. Gallic. D. Bouquet, tom. V, p. 604, not. a
in fine.
</p><p>LXI. Alcuinum ex Anglia reversum Carolus Magnus
cum maxima benevolentia excepit, illumque, ut
laudatus saepe Vitae scriptor ait, tanquam filius patrem
amplexus est; et non multo post duo monasteria
<nobr><sub></sub></nobr> illi administranda concessit, Bethleem scilicet, quod
alio nomine Ferrarias dicitur in pago Wastinensi,
provinciae Senonensis; et sancti Lupi apud Trecas,
praeter cellam maritimam sancti Judoci apud Morinos.
Per quae beneficia Carolus non tam intendebat,
ut novum hunc suum magistrum divitiis cumularet,
ait D. Rivet loc. cit. pag. 296, quam ut illius cura
et vigilantia in illis manasteriis regularis disciplina
restaurari et per convenientia studia confirmari posset.
Et hac demum ratione simul domicilium beati
Alcuini in Francia et in aula regia stabiliri coepit:
et tunc pariter rex ille magnus ejusdem magistri
consiliis, non tantum in restaurandis studiis litterarum,
verum etiam in ordinando statu politico et
ecclesiastico regni sui uti coepit. Ab illo tempore,
inquit laudatus D. Rivet loc. cit., rex Carolus Alcuinum
tanquam praeceptorem suum respexit, ac
deinceps semper coluit, nihil majoris momenti illo
inconsulto aggressus; sed illius manus in quibusvis
negotiis difficilioribus, dubiique eventus adhibita fuit:
<nobr><sub></sub></nobr> quod similiter factum fuisse in conficiendis illis sapientissimis
legibus, quae <em>Capitularium nomine celebrantur,
a Carolo Magno promulgatis, colligere est
ex fine praefationis Benedicti Levitae ad lib.</em> V Capitul.
apud Baluzium tom. I, pag. 805. Id saltem
nemo, reor, inficiabitur illas constitutiones Caroli
Magni quae ad studia litterarum restauranda, et ad
scholas ubivis in ecclesiis cathedralibus et in monasteriis
erigendas ordinatae sunt, ex consilio et suggestione
vel etiam calamo beati Alcuini profluxisse:
quas propterea, quod simul ad gesta illius praeclara
pertineant, penitus praeterire non possumus, sed eas
sequenti capite breviter indicabimus; recensentes
simul maximam utilitatem, quae exinde in Ecclesiam
et totum regnum Francorum redundavit, cum perenni
gloria sui augusti auctoris et illustris magistri. 
</p><p>
</p><h4>CAPUT VI.</h4>
<em>Constitutiones et remedia pro reparandis litterarum
studiis adhibita.</em> <nobr><sub></sub></nobr> 
<p>LXII. Post beati Alcuini adventum in palatio
Caroli Magni et congregatis ibi aliis quoque viris
doctis ex Italia, ut diximus, jam antea advocatis,
rex grande opus quod diu magno animo volvebat
et revolvebat illorum consilio innixus aggressus
est, apertoque, si ita loqui fas est, Marte inveteratam
diu barbariem et ignorantiam oppugnare
coepit.
</p><p>LXIII. Ad hanc pugnam primum quasi sonante
classico vocavit et excitavit regni sui metropolitas,
episcopos, abbates aliosque ad quos pertinebat,
missis ad omnes illos litteris, ut vocant, encyclicis
seu generalibus, quarum exemplum, ad Baugulfum
abbatem Fuldensem directum, et a Sirmondo ex
codice monasterii sancti Arnulfi Metensis editum
exhibet Baluzius, tom. I Capitul., pag. 201. In hisce
litteris Carolus utile sibi cum suis consiliariis visum
<nobr><sub></sub></nobr> fuisse asserit, «ut episcopia et monasteria praeter
regularis vitae ordinem atque sanctae religionis conversationem,
etiam in litterarum meditationibus,
secundum uniuscujusque capacitatem, docendi studium
impendatur.» Animadvertebat siquidem rex
ad omnia attentissimus in scriptis saepius a nonnullis
monasteriis ad ipsum directis, «sensus quidem
rectos, sermones vero incultos» apparuisse; «quia,
inquit, quod pia devotio interius fideliter dictabat,
hoc exterius, propter negligentiam discendi, lingua
inerudita exprimere sine reprehensione non valebat.»
Hinc metuebat, «ne sicut minor in scribendo
erat prudentia, ita quoque et multo minor in eis,
quam recte esse debuisset, esset sanctarum Scripturarum
ad intelligendum sapientia.» Hac ratione
motus hortatur ipsos ut litterarum studia posthac
non negligantur, ubique magisteria erigantur, atque
«ad hoc opus viri eligantur, qui et voluntatem et
possibilitatem discendi, et desiderium habeant alios
<nobr><sub></sub></nobr> instruendi.» Quo demum haec constitutio collimet,
rex religiosissimus his verbis expressit: «Optamus
enim vos, sicut decet Ecclesiae milites et interius
devotos, et exterius doctos, castosque bene vivendo
et scholasticos bene loquendo: ut quicunque vos
propter nomen Domini et sanctae conversationis
nobilitatem ad videndum expetierit, sicut de aspectu
vestro aedificatur visus, ita quoque de sapientia
vestra, quam in legendo seu cantando perceperit,
instructus omnipotenti Domino gratias agendo gaudens
redeat.» Mirandus profecto zelus tanti regis
pro optimis studiis inter ecclesiasticos viros promovendis,
et pro bono in totam Ecclesiam inde redundaturo.
Ex eodem zelo in Capitulari Aquisgranensi
anni 789, num. 70 apud eumdem Baluzium, tom. I
Capitul., pag. 237, studia, quae in scholis tractari
debeant, praescribit, «et omnibus sanctae Dei Ecclesiae
ordinibus seu saecularis potentiae dignitatibus
praecipit, ut scholae legentium puerorum fiant: psalmos,
notas, cantus, computum, grammaticam per
<nobr><sub></sub></nobr> singula monasteria et episcopia discant: sed et libros
catholicos bene emendatos habeant . . . . et
pueros suos non sinant eos vel legendo vel scribendo
corrumpere; et si opus est Evangelium vel Psalterium
et Missale scribere, perfectae aetatis homines
scribant cum omni diligentia.»
</p><p>LXIV. Prima ergo cura Caroli regis et magistrorum
aulae, maxime Alcuini, collocata fuit in comparandis
qui ad docendum et discendum necessarii
censebantur libris, iisque selectis et bene emendatis;
quod sane remedium pro excolendis ingeniis
ipso naturali ordine caetera praeire debuit; ex libris
enim male digestis et imperite scriptis, ipsas doctrinas
confundi et ingenia turbari necesse est. Enimvero
in tanta temporis illius barbarie difficile fuit
reperire libros a lacunis variis, soloecismis, aliisque
erroribus multiplicibus immunes: scriptores siquidem
aevi Carolum antecedentis, cum ipsimet grammaticae
et orthographiae essent ignarissimi, codices
<nobr><sub></sub></nobr> quoscunque, quos describendos acceperant ipsosque
jam antea quoque corruptos, novis insperserunt erroribus,
ita ut multoties vix aliquis sensus inde exprimi
potuerit, multoties mentem in contrarium induxerit:
cujusmodi codices ex illo aevo etiamnum in
vetustis scriniis superesse norunt eruditi ac seduli
illorum scrutatores. Dolendum maxime, huic malo
ipsos etiam codices ecclesiastico officio servientes,
imo ipsius sacrae Scripturae subjacuisse.
</p><p>LXV. Praeprimis ergo Carolum regem sollicitudo
tenuit, ut viri ecclesiastico ministerio destinati habeant
libros sacros bene emendatos; hancque curam
eosdem corrigendi demandavit Paulo Warnefridi et
Alcuino. Paulus a rege mandatum accepit, ut homilias
Patrum pro nocturnali officio ordinatas, quae
infinitis vitiorum anfractibus seu soloecismis scatebant,
elimaret, uti legitur in epistola Caroli Magni
illi Homiliario praefixa, quae reperitur in editione
Coloniensi anni 1539, a Cel. Baluzio separatim tom. I
<nobr><sub></sub></nobr> Capitul., pag. 203, et a D. Mabillonio, lib. XXVI Annal.,
num. 62, edita, in qua religiosissimus rex ita
ad religiosos lectores suae ditioni subjectos scribit:
«Quia curae nobis est ut nostrarum ecclesiarum ad
meliora semper proficiat status, obliteratam pene
majorum nostrorum desidia reparare vigilante studio
litterarum satagimus officinam, et ad pernoscenda
studia liberalium artium nostro etiam, quos possumus,
invitamus exemplo . . . . Denique quia ad
nocturnale officium compilatas, quorumdam casso
labore, licet recto intuitu, minus tamen idoneo,
reperimus lectiones; quippe quae et sine auctorum
suorum vocabulis essent positae, et infinitis vitiorum
anfractibus scaterent, non sumus passi nostris diebus
in divinis lectionibus inter sacra officia inconsonantes
perstrepere soloecismos; atque earumdem lectionum
in melius reformare tramitem mentem intendimus.
Idque opus Paulo Diacono, familiari clientulo
nostro, elimandum injunximus.»
</p><p><nobr><sub></sub></nobr> LXVI. Simile opus ac laborem Alcuinum quoque
in se suscepisse scriptor Vitae illius tradit cap. 12,
num. 24, his verbis: «Collegit multis de Patrum
operibus homiliarum duo volumina.» Hanc tamen
assertionem in dubium vocat D. Rivet tom. IV,
<em>Hist.</em> Lit. de la France, pag. 337, num. 5, existimans
superfluum futurum fuisse laborem in colligendis
iterum homiliis pro usu ecclesiarum Franciae, postquam
eodem tempore ejusmodi collectio a Paulo
Warnefridi facta est jussu et approbatione regis. Nihilominus
D. Mabillonius loc. cit. duo distinguit Homiliaria,
unum Pauli et alterum Alcuini.
</p><p>LXVII. Majore certitudine constat beatum Alcuinum,
Carolo praecipiente, emendasse librum qui
<em>Comes appellabatur, alias sancto Hieronymo ascriptus,
et epistolas et evangelia per circulum anni
singulis festivitatibus legi solita continebat, qualis
testante D.</em> Mabillonio loc. cit. num. 61 habetur in
illius temporis codice bibliothecae Carnutensis, in
quo circa medium haec leguntur: «Hunc codicem,
<nobr><sub></sub></nobr> qui ab ecclesiasticis viris <em>Comes appellatur, tua,
lector, noverit perspicacitas ab eo codice sumptum,
quem constat ab Albino eruditissimo viro, Carolo
sapientissimo imperatore praecipiente, lima rectitudinis
esse politum atque emendatum:</em> qui codex
licet a multis haberetur, a plerisque tamen mendose
et non bene distincte legebatur. Ob id studii fuit
ejusdem Dei cultoris, ut a praefato viro ad purum
corrigeretur, et distinctionibus artis grammaticae,
pronuntiandi gratia, distingueretur; ita videlicet ut
legentibus ejusdem codicis textus iter planum panderet,
et audientium auribus nihil inconsonum afferret;
simplices quoque errare non sineret. Nobis
autem curae fuit, ita hunc emendate atque distincte
transcribere, sicut ab eodem magistro emendatus
exstat et distinctus.»
</p><p>LXVIII. Labor iste rei litterariae summe proficuus
tantopere cordi fuit Carolo regi, ut ipsemet illum,
vacuus a gravissimis regni negotiis, quibusdam temporis
<nobr><sub></sub></nobr> particulis subire haud gravaretur. Exstat siquidem,
teste Lambecio libr. VIII Bibl. Vindobonensis,
pag. 645, in eadem bibliotheca Caesarea quidam
pervetustus ac rarissimus codex ms. membranaceus,
olim, judice eodem D. Lambecio, ad bibliothecam
cubicularem Caroli Magni pertinens; in quo continetur
Explanatio Origeni perperam tributa in sancti
Pauli apostoli Epistolam ad Romanos; cujus Scriptura
mendis nonnullis respersa propria Caroli manu
emendata fuit, quod testantur versiculi sequentes,
aeque antiquo charactere ibidem subscripti:

</p><p>Qui sternit per bella truces fortissimus heros
Rex Carolus, nulli cordis fulgore secundus, Non passus sentes mendarum serpere libris, En bene correxit, studio sublimis in omni.

Ex quibus manifestissime et sine ulla controversia
apparet, ait laudatus D. Lambecius, quaecunque in
hoc codice, vel in ipso contextu emendata, vel interlineariter
subscripta, vel ad marginem adnotata
<nobr><sub></sub></nobr> sunt, propria ipsius Caroli Magni manu scripta,
ideoque monumentum hoc litterarium, ob venerationem
tanto monarchae debitam fere inaestimabile
esse. Tradit deinde idem bibliothecarius celeberrimus
varios alios in illa bibliotheca Augusta Vindobonensi
codices servari manu ejusdem regis emendatos,
quod ex comparatione scripturae cum emendationibus
prioris codicis cognosci possit. Vid. Kollarii
Analect. Monum. Vindobon. tom. I, pag. 724,
not. a. Quis satis miretur ac depraedicet principis
hujus maximi sublimem genium, qui eadem manu,
qua tot hostes regni amplissimi devicit, etiam barbariem
debellare novit.
</p><p>LXIX. Praeterea vero rex religiosissimus cordi
maxime habuit ut libri sacrae Scripturae, amanuensium
oscitantia multipliciter corrupti, suae restituantur
puritati: «Universos ergo Veteris et Novi Testamenti
libros, librariorum imperitia depravatos, Deo
adjuvante, examussim correximus,» uti scribit in
epistola cit. Homiliario praefixa. Ad hoc opus perficiendum
<nobr><sub></sub></nobr> cum Alcuino neminem magis idoneum existimaret,
eidem curam hujus laboris demandavit,
uti intelligitur ex epistola ad Gislam et Columbam
libro VI Commentarii in Joannem pag. 591 praefixa:
scribit enim ibi Alcuinus quod regis mandato, quo
ipsi cura emendandi Vetus Novumque Testamentum
injuncta fuit, impeditus sit quominus tunc ad praefatas
virgines expositionem totius Evangelii sancti
Joannis dirigere posset: «Totius forsan, inquit,
Evangelii expositionem direxissem vobis, si me non
occupasset Domini regis praeceptum in emendatione
Veteris Novique Testamenti.» Hunc pernecessarium
et perutilem laborem Alcuinus alacriter in se suscepit,
et tam constanter continuavit, ut opus jamjam
absolutum, die Natalis Domini anno 800, quo Carolus
Romae imperatoria corona redimendus erat, eidem
imperatori tanquam acceptissimum munus, quo simul
laetitiam suam ob adeptam novam illam majestatem,
contestaretur, offerre potuerit, uti intelligitur ex
<nobr><sub></sub></nobr> epistolis 103 et 185 (nunc 131 et 135).
</p><p>LXX. «Exstat, teste Baronio tom. IX Annal.
Eccles. ad annum 778, codex, Alcuini labor, in Vallicellana
bibliotheca, ubi velut ingens thesaurus asservatur,
ut pote quod viri eruditi, qui in emendatione
Vulgatae iterum nostro tempore laborarunt, eo
ut antiquiore usi sunt, cui et plurimum detulerunt.»
Ad calcem codicis illius Vallicellani, eodem Baronio
referente, versus Alcuinus apposuit per diversa epigrammata
distinctos, quos dabimus cum quodam
supplemento, carm. 5. Verosimile est hunc ipsum
codicem fuisse, quo etiam anno 1236 usi sunt PP.
Dominicani, qui mandante generali ipsorum P. Jordano
et Hugone de S. Charo conventus Parisiensis
priore in emendandis exemplaribus sacrorum Bibliorum
laborarunt, de quo videas Le Long., Bibl. Sacrae
tom. I, pag. 239.
</p><p>LXXI. Codicis sacri ita correcti exemplaria brevi
per ecclesias et monasteria divulgata, et ab industriis
<nobr><sub></sub></nobr> ac peritis librariis descripta fuere: cujus rei
testem habemus Angelomum monachum Luxoviensem,
Alcuino pene contemporaneum, qui in commentario
super Genesin apud Pezium thesauro Anecdot.
tom. I, pag. 148, in fine scribit se vidisse sacram
illam bibliothecam jussu Caroli Magni correctam,
diligenterque inspexisse: et in illa suo calculo
probat lectionem vocis <em>Saraam,</em> quam alii scribebant
per duplex <em>r</em> et unum <em>a.</em>
</p><p>LXXII. Nullus dubito quin beatus Alcuinus eamdem
industriam quam sacris codicibus emendandis
impendit, aliis quoque libris, quibus ad discendas
vel docendas artes liberales opus erat, adhibuerit,
vel per suos socios aut discipulos adhiberi curaverit.
Nobis certe vero admodum simile videtur, quod Alcuinus
pro usu scholasticorum librum quoque <em>De septem
artibus, a Quercetano inter illius opera incomplete
editum, a mendis queis pleraque exemplaria corrupta
erant, emendaverit;</em> cujus verus auctor est M.
<nobr><sub></sub></nobr> Aurelius Cassiodorus senator, Alcuino suppositus,
eidemque in unico veteri codice Jacobi Sirmondi tributus,
cujus fortassis nomen praeferebat, ob illi adhibitam
ab ipso correctionem. Vide quae diximus in
praefatione ad opuscula de Grammatica, Orthographia,
etc., ubi rationem reddimus omissionis illius
libri in hac nostra collectione.
</p><p>LXXIII. Laboribus hujuscemodi occupatus Alcuinus,
de hoc pariter sollicitus fuit ut libri omnes ad
usum ecclesiarum, monasteriorum atque scholarum
destinati juxta leges orthographicas recte et absque
erroribus describerentur: quod ut felicius succederet,
necessum esse judicavit, ut ante omnia scriptores
ad hunc laborem adhibendi in arte recte scribendi,
seu in orthographia bene informarentur. In
hunc finem opusculum composuit de eadem arte,
quam ex codd. ms. partim etiam ex Ven. Beda
exhibemus, ubi simul rationem reddimus, quare hunc
librum genuinum Alcuini foetum esse censeamus.
</p><p>LXXIV. Hanc pro libris antea depravatis expurgandis
<nobr><sub></sub></nobr> et pro novis exemplaribus recte et secundum
leges orthographiae scribendis curam ac sollicitudinem,
quam rex Carolus suis praeceptis et Alcuinus
suo exemplo, doctrina et exhortationibus maximo
studio commendarunt, posthac ubique aemulati sunt
episcopi et abbates; cujus rei testimonium irrefragabile
praebent plurimi codices, opera varia sacrae
Scripturae, sanctorum Patrum, conciliorum, legum,
et profanorum quoque scriptorum in veteribus bibliothecis
etiamnum exstantes, diligentiae illius temporis
certissimi testes: quorum magnum numerum
prae oculis nostris habemus in bibliotheca nostra
sancti Emmerami residuos, initio saec. IX exaratos,
eosque absoluta scriptione, ut in quibusdam
notatum est, revisos atque a mendis purgatos. Accessere
deinceps per industriam hujus celeberrimi
magistri scientiarum omnium, tractatus de arte bene
loquendi, dicendi et disserendi, cujus regulas ipse
postea in Dialogis de grammatica, rhetorica et dialectica
<nobr><sub></sub></nobr> complexus est.
</p><p>LXXV. Arte igitur orthographica restituta, comparatisque
libris optimis scholae servientibus, bibliothecis
pariter multo apparatu praestantissimorum
auctorum instructis, nihil jam obstabat ulteriori progressui
scientiarum in publicis privatisque scholis
docendarum. Episcopi ergo et abbates ad tam seria
mandata sapientissimi regis attenti, et frequentibus
quas Alcuinus singulis pene epistolis ad ipsos scriptis
intimavit, adhortationibus excitati libris describendis
et colligendis, scholisque instituendis
omnem navarunt operam. Inter scholas episcopales
primae tunc et celebriores, quarum saltem adhuc monumenta
exstant memorantur Lugdunensis sub Laidrado,
et Aurelianensis sub Theodulfo episcopis
enatae. Laidradus a Carolo Magno e Norico patria
sua evocatus creditur, in reformanda disciplina et
restaurandis scientiarum studiis futurus coadjutor;
qui anno 798 episcopus Lugdunensis creatus fuit.
<nobr><sub></sub></nobr> Is de schola a se erecta Carolum regem per epistolam,
quae exstat tom. XIV Bibl. PP., edit. Lugdunensis,
pag. 233, informat quod in ecclesia Lugdunensi
essent cantores in illa schola tam eruditi ut
etiam alios in cantu instruere possint; nonnulli
etiam qui ita in litteris profecerunt, ut sensum spiritualem
sancti evangelii bene intelligerent; alii qui
libros Prophetarum, Salomonis, Psalmorum, imo et
libelli Job, qui sane unus e difficilioribus esset, interpretari
scirent.
</p><p>LXXVI. Theodulfus, qui praecipuus post Carolum
Magnum et Alcuinum studiorum restaurator censetur,
ob doctrinae praestantiam ab eodem rege ex Italia
circa annum ut quidam volunt 771 evocatus,
ac postea circa annum 794 ad episcopatum Aurelianensem
promotus fuit. Hunc Alcuinus in epist. 193
(nunc 147) vocat «clari luminis atque affluentis
sapientiae lucernam, virumque clarissimum, cujus
est aetas florida et vividae virtus sapientiae;» quod
<nobr><sub></sub></nobr> praestans elogium Theodulfum promeruisse comprobant
varia ab ipso edita monumenta litteraria,
apud Sirmondum tom. II Operum pag. 666 seqq.
editionis Venetae anni 1728. Is ergo paucis annis
post adeptum episcopatum Aurelianensem (circiter
an. 794 vel 797 juxta calculum Sirmondi) Capitulare
edidit, in cujus capite 19 constituit ut presbyteri
qui voluerint nepotes suos aut aliquem consanguineum
ad scholas mittere, valeant. Scholae ibi
nominantur, una in ecclesia sanctae Crucis, quae
cathedralis est; altera in monasterio sancti Aniani
Aurelianensi; tertia sancti Benedicti in monasterio
Floriacensi; quarta sancti Lifardi in monasterio
Magdunensi. Ibidem simul insinuatur scholas in aliis
etiam monasteriis quae Theodulfo ad regendum concessa
fuerant, fuisse institutas. Scholas tamen illas
non publicas, sed privatas fuisse post Cointium ad
annum 787, num. 85, existimat Pagius ad an. 735,
num. 7. Mabillonius vero in praefat. ad saec. IV Bened.
num. 187, publicas illas fuisse contendit. Praeter
<nobr><sub></sub></nobr> has scholas majores, alias minores Theodulfus
ibidem cap. 20 constituit, ubi presbyteris inculcat
ut per villas et vicos infantes et parvulos cum
summa charitate doceant, nihil mercedis propterea
exigendo vel accipiendo, nisi quod a parentibus
charitatis studio sua voluntate oblatum fuerit. Vitam
et scripta Theodulfi egregie illustravit Rivetus
jam multoties laudatus tom. IV Hist. Lit., pag. 459
seqq.
</p><p>LXXVII. Capitulare illud Theodulfi Aurelianensis
recepit, et in frequenti synodo subjectis sibi clericis,
ut illius decreta accurate observarentur, praecepit
Hildegarius Meldensis episcopus, prout D. Mabillonius
in codice Gemlacensi se legisse refert
Analect. novae edit. pag. 412, col. 2. Istorum episcoporum
studium egregie alii etiam episcopi aemulati
sunt; nec dubitandum censeo ipsos similes
constitutiones pro reparandis litterarum studiis in
<nobr><sub></sub></nobr> suis dioecesibus fecisse ac promulgasse. Ex variis
siquidem illius et subsequentis temporis monumentis
constat scholas in omnibus antiquioribus episcopatibus
regni Francorum fuisse reformatas, in recens
fundatis vero simul cum episcopatibus erectas.
Idem dicendum de monasteriis sub regula sancti
Benedicti tunc militantibus. De omnibus illis scholis,
tam episcopalibus quam monasterialibus, publicis
et privatis, majoribus et minoribus, quae ex
illis constitutionibus et conatibus enatae sunt, hic
singulatim disserere, nimis longum et inopportunum
foret: plura de iisdem scire cupientibus
abunde satisfacient viri eruditissimi, D. Lanoius in
libro De scholis celebrioribus tom. IV Operum part.
I, pag. 1 seqq., D. Mabillonius praefat. ad saec.
IV Ben. pag. 128, § 8; D. Rivet loc. cit. num. 21
seqq.
</p><p>LXXVIII. Ne porro studia litterarum optimo jam
successu coepta et ordinata rursum apud eos quorum
<nobr><sub></sub></nobr> curae illa commissa fuere, tepescerent, sed ut magis
magisque efflorescerent, ingeniosissimus rex Carolus
medio usus est hactenus insueto, et vix unquam
prioribus temporibus tentato. Ipse siquidem nunc
in colloquiis, nunc in epistolis, episcopis, abbatibus,
clericis et monachis, maxime vero scholarum rectoribus
varias quaestiones, nunc circa textus difficiliores
sacrae Scripturae, nunc circa materias ecclesiasticae
antiquitatis et veteris disciplinae, nunc de
grammaticis ac dialecticis spinetis, nunc de astronomicis
apparitionibus earumque calculis proponebat,
ut hoc ingenioso artificio adigerentur, ut nunquam
ab indagatione veritatis, a tractandis scientiis,
a libris excutiendis, volvendis ac evolvendis
cessarent, quo aptiores et expeditiores redderentur,
ad solide et docte seu calamo seu oratione respondendum
propositis difficultatibus a principe eruditissimo
studio exquisitis. Profecto stimuli hujusmodi a
tanto principe immissi non potuere non esse ad
<nobr><sub></sub></nobr> scientias excolendas, promovendas, studiumque illarum
stabiliendum utilissimi et efficacissimi. Exstant
etiamnum ejusmodi quaestiones ad metropolitas
missae de baptismo et caeremoniis illum praecedentibus
et concomitantibus: exstant et plures epistolae
ad easdem responsoriae: Amalarii Trevirensis tom.
II, pag. 520; Odilberti Mediolanensis in Analectis
D. Mabillonii nov. edit. pag. 75; Laidradi Lugdunensis
ibidem pag. 78; Theodulphi Aurelianensis
apud Sirmondum tom. II, Op. edit. Venetae 1728,
pag. 679; Magni Senonensis apud Martene De antiquis
Ritibus Eccles. libr. I, pag. 158. Alias rursus
quaestiones sibi enodari postulavit <em>de gratia septiformis
Spiritus apud Mab.</em> loc. cit., <em>de Processione
Spiritus sancti a Patre Filioque, uti legitur in praefat.</em>
Theodulfi Aurelianensis ad Carolum Magnum
praefixa ejusdem libello de Spiritu sancto, apud
Sirmondum loc. cit. pag. 695. De eadem difficultate
jam antea etiam beatum Alcuinum consuluit, qui
<nobr><sub></sub></nobr> ejus mandato ocius paruit in libello <em>de Processione
Spiritus sancti, quem ex ms.</em> cod. Laudunensi exhibemus.
Praeprimis vero Carolus hunc praeceptorem
suum hujusmodi litterariis quaestionibus, de rebus
grammaticis, dialecticis, liturgicis, biblicis, astronomicis
fatigare solebat, quibus idem in variis epistolis
aliisque scriptis satisfecit. De illo interrogandi
more Caroli idem in epist. 124 (nunc 163) ita de litteris
ab eodem rege ad se missis loquitur: «In quibus
laudabilibus vestrae sapientiae apicibus meam, ut soliti
estis, segnitiem per interrogationes prudentissimas
excitare velle inveni.» Et in epistola 125 (nunc 164)
ad alia regis interrogata respondens ita praefatur:
«Mirabilis sapientiae vestrae litterarum serie perlecta,
invenimus eas eloquentiae nitore splendidas et profunditate
sensuum subtilissimas, et inquisitionis gratia
jucundissimas. Unde patenter agnosci poterit, non
tantum imperatoriam vestrae prudentiae potestatem a
Deo ad solum mundi regimen, sed maxime ad Ecclesiae
praesidium et sapi