 <em>quae oportet
fieri cito, quanquam innumera possint intelligi,
singulari tamen intentione de temporalibus Ecclesiae
pressuris gaudiisque perennibus venturis, ac de malorum
praesenti felicitate, aeternisque futuris cruciatibus
sermonem contexit.</em> Quae omnia cito fiunt, quia
hoc praesens tempus sine aliqua momenti interpositione
<nobr><sub></sub></nobr> ad finem transvolare compellitur. Unde idem
Joannes alibi dicit: <em>Filioli, novissima hora est</em> (II
Joan. II, 18).
</p><p><em>Et significavit mittens per angelum suum servo suo
Joanni.</em> Significavit, id est, sigillavit. Nam signum
sigillum dicitur; unde et Danieli dicitur: <em>Clausi sunt
signatique sermones</em> <strong>(Dan. XII, 9)</strong>. Et Isaiae: Signavi
visionem in discipulis meis <strong>(Isa. VIII, 16)</strong>. Sed quid
sibi vult quod signata haec visio dicitur, cum in sequentibus
dicatur, Ne signaveris verba prophetiae
libri hujus? nisi quia piis reserantur, impiis signo
clauduntur, neque enim propter fideles servos, sed
propter fures divitiae sigillantur. Unde ad Danielem
dicitur: <em>Impie agent impii;</em> porro docti intelligent
<nobr><sub></sub></nobr> <strong>(Dan. XII, 10)</strong>. Dicendo autem <em>significavit, ostendit
non juxta litteram accipi debere, sed ad mysteria
altius perscrutanda significationis verbo nos fecit
intentos.</em> Haec igitur visio per angelum missa est;
sed incircumscriptus spiritus, qui hanc misit, et in
eo fuit per quem misit, et in eo cui misit. Idem autem
angelus qui apparuit solius incarnati Verbi figuram
gessit, ejusque corporis, quod est Ecclesia. Ipse
etiam Joannes, cui apparuit, Ecclesiae typum praetendit.
Non autem duas Ecclesias angelum et Joannem
praefigurasse credendum est; sed cum angelus
typum tenet capitis, Joannes praedicatorum; cum
angelus praedicatorum, Joannes auditorum; et cum
per angelum praecedentia membra, per Joannem sequentia
designantur; sive in angelo Ecclesia intelligitur
<nobr><sub></sub></nobr> post resurrectionem glorificata; in Joanne vero
praesens erudienda a Christo. Praeterea sciendum
quia sic Dominus post ascensionem apparet quemadmodum
ante incarnationem patribus apparuit, id est
per angelicam creaturam. In quo facto patenter
ostendit, non se corporaliter nunc ad docendum requiri
debere, qui ubique praesens est majestate: nec
enim existimandum est, humanitatem ex Virgine
sumptam fuisse in angelo; sed illius figuram angelum
expressisse. Nihil etiam mirum quod similis filio
hominis vocatur, cum Daniel propheta angelum Gabriel
virum nominasse perhibetur. Sic autem per
hunc angelum dicitur: <em>Ego sum primus et novissimus,
et reliqua.</em> Quemadmodum ante incarnationem Deus
in assumpta angeli persona dicit: Ego sum Deus
<nobr><sub></sub></nobr> Abraham, et caetera. Sicut enim Moyses eum qui
sibi in rubo apparuit, modo angelum, modo Dominum
vocat; sic Joannes hanc revelationem sibi per
angelum missam perhibet, et ipsum in mysterio et
figura Dominum Jesum Christum fuisse confirmat.
Itaque et Paulo Dominus in via per angelum apparuit;
quia si in propriae carnis substantia apparere
debuisset, Joanni, quem specialiter dilexit, appareret.
Et notandum quia more aliorum Joannes de
se quasi de alio loquitur. Moyses quippe ait: <em>Erat
Moyses vir mitissimus</em> <strong>(Num. XII, 3)</strong>. Et Job: <em>Vir erat
in terra Hus nomine Job</em> <strong>(Job. I, 1)</strong>, et caetera. Non
enim ipsi a se, sed Spiritus sanctus per eos loquebatur.
</p><p>VERS. 2.---<em>Qui testimonium perhibuit Verbo Dei,</em>
<nobr><sub></sub></nobr> et testimonium Jesu Christi quaecunque vidit. Perhibuit
tunc Joannes, perhibet nunc Ecclesia, cujus ille figuram
gerebat, cum hanc Apocalypsin cerneret. Verbum
autem et Jesum Christum distinguit propter
duas Christi substantias, qui de utroque testimonium
perhibuit dicens: <em>In principio erat Verbum.</em>
Et item: <em>Verbum caro factum est.</em> Vidit autem ad
utrumque refertur. Vidit enim spiritalibus oculis
Verbum, corporalibus vero omnia quae de humanitate
ipsius narrantur. <strong>(VERS. 3.)</strong> <em>Beatus qui legit et</em>
qui audiunt <em>verba</em> prophetiae libri <em>hujus,</em> et servant <em>ea
quae in ea scripta sunt.</em> Tempus enim prope est. Hic
claret quanta sit hujus libri auctoritas, qui inter
omnes prophetias speciali quodam modo sponsione
<nobr><sub></sub></nobr> beatitudinem repromittit. Dicendo autem <em>qui legit,
et qui audiunt, doctorum personam et audientium
demonstravit.</em> Quod vero subditur, <em>et servant ea, ad
utrosque pertinet, quia non auditores legis justi sunt
apud Deum, sed factores legis justificabuntur.</em> Et ut
ad haec observanda utrorumque animos incitaret,
subjecit: <em>tempus enim prope est;</em> scilicet quo vel
justi post observantiam mandatorum remunerentur,
vel injusti post negligentiam puniantur.
</p><p>VERS. 4.---<em>Joannes septem Ecclesiis quae sunt in
Asia.</em> Per septenarium numerum universalis Ecclesia
exprimitur, propter septem dona illius qui replevit
orbem terrarum. Hinc Eliseus septies puerum oscitare
fecit super quem incubuit, quoniam populus
infidelitate mortuus, per septem dona sancti Spiritus
<nobr><sub></sub></nobr> vivificatur. Septenarius itaque numerus perfectus
est, qui a ternario et quaternario formatur; ternarius
namque in divinis Scripturis perfectus habetur
propter mysterium Trinitatis; sive propter tres virtutes,
fidem, spem et charitatem; sive propter tres
ordines fidelium, praedicatorum, abstinentium, et
conjugatorum. Quaternarius vero perfectus est propter
mundi partes, sive propter quatuor principales
virtutes, id est prudentiam, temperantiam, fortitudinem
atque justitiam; seu propter quatuor Evangeliorum
libros. Quia igitur Trinitatis cognitio quatuor
coeli cardines comprehendit; sive quia spes,
fides et charitas quatuor principalium virtutum summam
perficiunt; seu quia tres ordines credentium,
quatuor Evangeliorum praeceptis se subdunt, recte
<nobr><sub></sub></nobr> per hunc septenarium numerum universalis Ecclesia
figuratur. Attamen sciendum quia specialiter ad septem
Ephesiorum Ecclesias haec sacramenta de exsilio
scripta mandavit. Non ergo species excluditur, sed
in specie genus, id est universalis Ecclesia ostenditur,
quae bene in Asia esse dicitur. Asia enim elatio
interpretatur. Elatio autem non semper pro vitio ponitur,
sed aliquando pro culmine virtutis, ut illud: <em>Ponam
te in superbiam saeculorum</em> <strong>(Isa. LX, 15)</strong>. Id est, faciam
ut voluptates omnes et infimos honores despicias. Et
alibi: <em>Sustulit te super altitudinem terrae.</em> In hac igitur
elationis celsitudine consistit Ecclesia. Aliter,
si elatio pro vitio ponitur, non accipiendum est quod
sancta Ecclesia elata permaneat, sed quia dudum in
elationis fastu erecta, humilis futura superno munere
<nobr><sub></sub></nobr> sit praedestinata. Juxta illud: <em>Nunquid ingressus es
thesauros nivis, aut thesauros grandinis aspexisti,
quae praeparavi in tempus hostis, in diem pugnae et
belli</em> <strong>(Job. XXXVIII, 22, 23)</strong>?
</p><p>VERS. 5.---<em>Gratia vobis et pax ab eo qui est, et
qui erat, et qui venturus est, et a septem spiritibus,
qui in conspectu throni ejus sunt, et a Jesu Christo.</em>
Gratia dicitur venia gratis collata, qua infulgente ex
servis peccati in filios justitiae adoptati sumus. Hanc
Petrus, hanc Paulus scripturi fidelibus, titulo salutationis
praemiserunt, ut populos gratiae exhortaturi,
omnem salutationis summam in hac esse monstrarent:
et apte gratia paci praefertur, quia nullus ad
pacem Dei reconciliatus venire poterat, nisi hunc
<nobr><sub></sub></nobr> gratia misericordiae praecessisset. Quod autem dicit
<em>ab eo qui est, et qui erat, et qui venturus est, specialiter
unigenito Dei Filio assignandum est.</em> Ipse essentialiter
est cum Patre et Spiritu sancto, cui mutabilitas
nunquam accidit, juxta illud Pauli: <em>Non</em>
fuit in illo <em>est et non;</em> sed est in illo fuit erat <strong>(II Cor.
I, 18)</strong>, quia ante quam de virgine nasceretur in tempore,
cuncta cum Patre tempora fecit. Unde idem
Joannes: <em>In principio erat Verbum.</em> Idem etiam
venturus est in assumpta humanitate ad judicandum
vivos et mortuos; sicut scriptum est: <em>Sic veniet
quemadmodum vidistis eum euntem in coelum</em> <strong>(Act.
I, 11)</strong>. Cum ergo certum sit quia hanc gratiam Ecclesia
sicut a Filio et Spiritu sancto, ita a Patre per
Filium et Spiritum sanctum acceperit, cur hoc loco
<nobr><sub></sub></nobr> persona Patris reticetur? Scilicet quia sacrarum
Scripturarum mos est, ut ubi una vel duae de Trinitate
personae ponuntur, tota simul Trinitas intelligatur.
<em>A</em> septem vero <em>spiritibus dicit propter unius
spiritus septenariam operationem:</em> <em>qui</em> ideo <em>in conspectu
throni, id est Ecclesiae, hoc est in memoria sanctorum
solus esse dicitur, quia eidem specialiter
remissio peccatorum assignatur;</em> juxta illud: <em>Accipite
Spiritum sanctum;</em> quorum remiseritis peccata,
remittuntur eis <strong>(Joan. XX, 22, 23)</strong>. Vel certe in Spiritu
tota Trinitas intelligitur. Dicendo autem <em>a Jesu
Christo, ideo Filii personam repetit, quoniam qui
dicitur erat ante saecula, homo factus est in fine saeculorum.</em>
</p><p><em>Qui est testis fidelis primogenitus mortuorum,</em> et
<nobr><sub></sub></nobr> princeps regum terrae. Manifesto genere locutionis
Christum dicit, specialiter testem fidelem, cum tres
sint qui testimonium dant, Pater, et Filius, et Spiritus
sanctus, et tres unus Deus sunt. Potest et specialiter
Filius in assumpto homine dici testis fidelis,
eo quod pro testimonio veritatis usque ad mortem
pervenerit carnis. Nam <em>cum omnis Ecclesia in sanctis
praedicatoribus testimonium de Christo perhibeat,
illi principaliter martyres, id est testes, dicuntur
qui pro Christo mortem pertulerunt corporis.</em>
Primogenitus autem ideo dicitur, quia nullus ante
ipsum non moriturus surrexit. Aliter omnes sancti
mortui sunt mundo, ut illud: Mortui enim estis; sed
iste singulariter, in quo nullum fuit peccatum. Reges
vero, aut omnes sanctos dicit, qui se bene regere
<nobr><sub></sub></nobr> noverunt; aut certe praedicatores, qui bonis se
sociant; sed super malos erigunt, sicut Petrus super
Ananiam, et Paulus sceptrum vibrat dicendo: <em>Quid
vultis? In virga veniam ad vos</em> <strong>(I Cor. IV, 21)</strong>. Quia
<em>dilexit nos.</em> Quomodo nos dilexerit, mala quae pertulit
manifestant. Non autem nos quales eramus dilexit,
id est impios; sed quales ipso amore nos fecit.
Unde continuo subditur: <em>et lavit nos a peccatis nostris
in sanguine suo.</em> Sed quo ordine in sanguine
suo nos laverit, Apostolus indicavit dicens: <em>Quicunque
baptizati sumus in Christo Jesu, in morte ipsius
baptizati sumus</em> <strong>(Rom. VI, 3)</strong>. <strong>(VERS. 6.)</strong> <em>Et fecit regnum</em>
nostrum <em>sacerdotes Deo et Patri suo.</em> Quia caput
nostrum rex est et sacerdos, ideo omnia membra
<nobr><sub></sub></nobr> reges sunt et sacerdotes; ut illud Petri apostoli:
<em>Vos genus electum regale sacerdotium</em> <strong>(I Petr. II, 9)</strong>.
Reges autem sunt, seipsos regendo; sacerdotes vero,
Deo offerendo; juxta illud: <em>Obsecro vos per misericordiam
Dei, ut exhibeatis corpora vestra hostiam viventem.</em>
Dicendo itaque <em>Deo et Patri, unam personam
ostendit;</em> quanquam Spiritus sanctus secundum
praedictam regulam ibi intelligatur, sicut et
apostolus dicit: <em>Benedictus Deus et Pater Domini nostri
Jesu Christi</em> <strong>(I Cor. I, 3)</strong>; Deum et Patrem unam
personam volens intelligi; proinde dicendum est:
<em>Ipsi gloria in saecula saeculorum.</em> Ipsi, id est qui fecit
nos reges et sacerdotes, Patri scilicet et Filio, ubi
intelligimus amborum charitatem, quae est Spiritus
sanctus: charitas enim Dei diffusa est in cordibus
<nobr><sub></sub></nobr> nostris per Spiritum sanctum. Bene autem non sibi,
sed ei, a quo accepit, pro his Ecclesia tribuit gloriam;
juxta illud: <em>Non nobis, Domine, non nobis,
sed nomini tuo da gloriam</em> <strong>(Psal. CXIII, 1)</strong>.
</p><p>VERS. 7.---<em>Ecce venit cum nubibus.</em> Si juxta litteram
intelligamus, veniente Domino ad judicium,
erit nubes candida, quae sanctos obumbrans ab igne
saeculum cremante defendat. Erit terribilis, cujus
fragoribus reprobi terreantur; attamen in hac Apocalypsi
non facile juxta litteram quippiam sentiendum
est. Itaque in sacro eloquio, cum plurali numero
nubes ponuntur, praedicatores sanctos designant,
qui et munditia mentis leves sunt, et praedicationum
guttis corda audientium rigare non desistunt.
Cum his igitur nubibus Dominus ad judicium
<nobr><sub></sub></nobr> veniet; juxta illud prophetae: Ecce venit Dominus
ad judicium cum senioribus populi <strong>(Isa. III, 13)</strong>. <em>Et
videbit eum omnis oculus, et qui eum pupugerunt.</em>
Omnis oculus videbit; id est omnis homo, a parte
totum, qui tunc resurrexerit, sive ad vitam, sive ad
mortem: non autem animalium, quibus non est datum
post mortem resurgere. Videbit vero omnis homo
in forma servi, in qua ab impiis judicatus est,
non in forma divinitatis, quae ab impiis videri non
potest. Et nota quod alter interpres ait: Videbit
eum omnis terra, talem ac si diceret, qualem hic
positum impii futurum non credebant. <em>Et plangent
se super eum omnes tribus terrae.</em> Hoc loco notandum
quia cum adjectione ait <em>tribus terrae:</em> ac si diceret
terrena desiderantes, et avaritiae studentes, quibus
<nobr><sub></sub></nobr> dicitur: <em>Vae vobis divitibus</em> <strong>(Luc. VI, 24)</strong>; et item,
<em>Vae vobis qui ridetis</em> <strong>(Ibid., vers. 25)</strong>. Quae vero sit
causa doloris, aperitur cum dicitur, <em>super eum.</em> Nam
etsi multarum miseriarum ibi luctus erit, ad comparationem
tamen fletus ex visione claritatis Christi
nullus erit; magis enim tunc dolebunt infelices pro
eo quod talem perdiderunt Dominum, quam quod in
atrocissimum inciderunt tormentum; sed ecce cum
interpositione juramenti quae dicta sunt affirmat cum
subdit: <em>etiam:</em> amen. Quod apud Latinos est <em>etiam,</em>
hoc apud Hebraeos <em>amen.</em> Utrumque autem adverbium
est affirmandi: ait ergo <em>etiam amen, ac si ingeminando
diceret, verum est, verum est.</em>
</p><p>VERS. 8.---<em>Ego sum </em><b>α</b> <em>et </em><b>ω</b>, <em>principium et finis,</em>
<nobr><sub></sub></nobr> dicit Dominus Deus qui est, et qui erat, et qui venturus
est. Dicendo <em>sum, aperte insinuat quia Deus
per se loquebatur.</em> Unde Apostolus: <em>An experimentum
quaeritis ejus qui in me loquitur Christus</em> <strong>(II Cor.
XIII, 3)</strong>? Et David: <em>Attendite populus meus legem
meam</em> <strong>(Psal. LXXVII, 1)</strong>; cum nec populus nec lex
David fuerit. Hoc autem significat <b>α</b> <em>et </em><b>ω</b>, quod principium
et finis. Nam <b>α</b> apud Graecos principium est
elementorum; <b>ω</b> vero finis eorumdem. Principium
autem Christus dicitur, quia ab ipso omnis creatura
initium accipit; finis vero, quia ipse quasi terminus
omnia concludit. Aliter principium et finis vocatur,
quia ipse est Deus ante saecula, et homo in fine saeculorum.
Unde Joannes: <em>In principio erat Verbum</em>
 <strong>(Joan. I, 1)</strong>. Et item: <em>Verbum caro factum est</em> (Joan.
<nobr><sub></sub></nobr> I, 14). <strong>(VERS. 9.)</strong> <em>Ego Joannes frater, et particeps in
tribulatione, et regno, et patientia Jesu, fui in insula
quae appellatur Pathmos, propter verbum Dei et testimonium
Jesu.</em> Hoc loco Joannes, et specialiter suam,
et generaliter Ecclesiae personam designat. Et notandum
quia regnum pertinet ad caput, tribulatio
ad membra, patientia ad utrumque, quod totum in
uno Jesu reperitur. Tribulationem namque patiebatur
caput cum membris dicendo: <em>Saule, Saule, quid me
persequeris</em> <strong>(Act. IX, 4)</strong>? Regnum in capite, ut illud:
Venite, benedicti Patris mei, percipite regnum quod
vobis paratum est ab origine mundi <strong>(Matth. XXV, 34)</strong>;
quod est aperte dicere: Venite membra, regnate
cum capite, quia ego sum regnum. Se enim dabit
suis, ut scriptum est: <em>Jusjurandum quod juravit ad</em>
<nobr><sub></sub></nobr> Abraham patrem nostrum, daturum se nobis <strong>(Luc.
I, 73)</strong>. Patientia vero nos exspectat, juxta illud:
<em>Ignoras quoniam benignitas Dei ad patientiam te adducit</em>
 <strong>(Rom. II, 4)</strong>? Et nos in patientia nostra possidebimus
animas nostras. Per Pathmos autem insulam,
quae fretus (<em>Ita cod.</em>) interpretatur, in qua Joannes
erat religatus, persecutiones et angustiae designantur,
quas patitur Joannes et Ecclesia, id est species
et genus; sed propter verbum Dei, non pro suis malis;
juxta illud Petri apostoli: <em>Nemo vestrum patiatur
quasi fur, sed quasi Christi discipulus</em> (I Petri
IV, 15). <strong>(VERS. 10.)</strong> <em>Fui in spiritu in Dominica die.</em>
Hinc jam singillatim de specie, singillatim de genere
dicendum est. Non autem Joannis spiritus carnem
funditus deseruit, quando hoc vidit, quia corpus sine
<nobr><sub></sub></nobr> spiritu non viveret, sed in exstasi positus, nihil
per corpus vel sentire vel intelligere potuit. Et nota
quia non in sabbato, sed in Dominica die se in spiritu
fuisse dicit, quia jam vetus illa, quae mortem operabatur,
lex transierat, et nova quae vivificat in Christi
resurrectione claruerat. Allegorice Ecclesia, quia in
electis facta carnis spiritu mortificat, ut in novae vitae
conversatione assurgat in spiritu, et Dominica
dies esse demonstrat. Unde est illud Apostoli: <em>Vos
in carne non estis, sed in spiritu</em> <strong>(Rom. VIII, 9)</strong>.
</p><p>VERS. 11.---<em>Et audivi post me vocem magnam tanquam
tubae dicentem:</em> <em>Quod vides scribe.</em> Illud sciendum
<nobr><sub></sub></nobr> quia sicut Joannes in spiritu audivit, ita vox ad
eum facta spiritalis fuit. Sed quaerendum est quod
dorsum spiritus habere potuit, ut post se vocem audiret.
Videtur itaque facies spiritus illius fuisse ipsa
vis divinae contemplationis; dorsum vero oblivio de
praesentibus. Idcirco ergo vocem in his quae oblitus
fuerat audivit, ut faciem mentis ad ea converteret,
et quaeque videret in libro, in libro scriberet. Ac si
ei ipsa vox diceret: Ea quae in spiritu Dei videre
incipis, hic ubi me audis sine sono sonantem, id est
in terris, vel gesta vel gerenda sunt. Sic autem dicitur
quae vides scribe; ac si diceret, quae visurus es;
necdum enim aliquid viderat. Allegorice Ecclesia de
Christi ac sua copula vocem post se audit, a lege et
prophetis, ut illud: <em>Erunt duo in carne una</em> (Gen. II,
<nobr><sub></sub></nobr> 24). Vox autem haec sive in Ecclesia sive in Joanne,
recte magna dicitur, quia de summis mysteriis loquitur,
quaeque ideo tubae comparatur, et per ora praedicantium
diffunditur. Unde uni eorum dicitur:
<em>Quasi tuba exalta vocem tuam</em> <strong>(Isa. LVIII, 1)</strong>. Haec
vox in Joanne Ecclesiam admonet, ut quae videt scribat,
id est in memoria recondat.
</p><p><em>Et mitte septem Ecclesiis, Epheso, Smyrnae, Pergamo,
Thyatirae, Sardis, Philadelphiae, et Laodiciae.</em> Dicendum quomodo interpretatio horum nominum
universali conveniat Ecclesiae. Ephesus interpretatur
voluntas, sive consilium meum
<br>@ Hanc et sequentes urbicorum nominum interpretationes quis eruditus probet?; et cujus? nisi ejus
qui <em>reprobat consilia principum,</em> consilium vero ejus
<em>manet in aeternum</em> <strong>(Psal. XXXII, 10)</strong>. Ecclesia autem
voluntas Dei est, cui per prophetam dicitur: <em>Vocaberis</em>
<nobr><sub></sub></nobr> voluntas mea <strong>(Isa. LXII, 4)</strong>. Et nota quia voluntas
pertinet ad charitatem, consilium vero ad
correctionem. Ille enim voluntas Dei est, qui non
timore poenali, sed sponte se Creatori subdit. Ille
vero qui nec timore, nec amore, se conferre vult,
divina agente clementia, fit ad eum correctionis sermo,
ut relicto errore, consilium salutis percipiat.
Smyrna in Latinum vertitur canticum eorum, id est
electorum, canticum vero illud est mandatum novum.
Ecclesia igitur canticum hoc quotidie cantat, cum
mandatum novum diligendo Deum et proximum implet.
Pergamum interpretatur dividendi cornua eorum.
Et quorum nisi Christi, et diaboli? In cornibus
itaque Christi regnum ejus ostenditur, id est Ecclesia.
In cornibus vero diaboli, ejus etiam regnum, id
<nobr><sub></sub></nobr> est impii. Audi igitur divisionem cornuorum: <em>Omnia
cornua peccatorum confringam, et exaltabuntur
cornua justi</em> <strong>(Psal. LXXIV, 11)</strong>. Thyatira dicitur illuminata;
et quae alia illuminata intelligitur nisi illa
cui per Isaiam dicitur: <em>Surge, illuminare, Hierusalem</em>
 <strong>(Isa. LX, 1)</strong>. Et apte illuminata dicitur Ecclesia,
ut meminerit se tenebras fuisse. Unde Apostolus ad
ejus membra: Fuistis <em>aliquando tenebrae, nunc autem
lux in Domino</em> <strong>(Ephes. V, 8)</strong>. Sardis Latine sonat
principi pulchritudinis, ubi subintelligendum est aptata,
vel praeparata. Princeps autem pulchritudinis
ille est, de quo Psalmista ait: <em>Speciosus forma prae</em>
<nobr><sub></sub></nobr> filiis hominum <strong>(Psal. XLIV, 3)</strong>. Et quae est huic praeparata?
nisi illa de qua eidem principi dicit Propheta:
<em>Astitit regina a dextris tuis in vestitu deaurato</em>
circumamicta <em>varietate</em> <strong>(Ibid. vers. 10)</strong>. Philadelphia
interpretatur salvans haereditatem Domino. Unde
apte intelligitur electorum Ecclesia, quae cum divino
adjutorio se ipsam salvare contendit. De hac enim
haereditate dicitur: <em>Dabo tibi gentes haereditatem tuam</em>
 <strong>(Psal. II, 8)</strong>. Laodicia interpretatur tribus amabilis
Domino, sive, fuerunt in vomitu; quae interpretatio
permistos bonos cum malis in Ecclesia ostendit.
</p><p>VERS. 12.---<em>Et conversus sum ut viderem vocem
quae loquebatur mecum.</em> Dicendo <em>viderem, ostendit
non corporalem fuisse vocem, quae videri non potest;</em>
sed spiritalem, quam nihil aliud est videre, quam
<nobr><sub></sub></nobr> audire. Allegorice Ecclesia conversa est ut vocem
videret, quia mentis desiderio ad verba legis et prophetarum
se contulit, ut eorum sacramenta impleta
jam cerneret. <em>Et conversus vidi septem candelabra
aurea,</em> <strong>(VERS. 13)</strong> <em>et in medio septem candelabrorum
aureorum similem filio hominis.</em> Per septem candelabra
septiformis Ecclesia designatur, in cujus medio
est Christus, qui ideo similis filio hominis dicitur,
quia jam erat immortalis; sive quia non cum peccato,
sed in similitudine carnis peccati apparuit. In
medio autem apparuisse legitur, juxta illud: <em>Ubi</em>
duo, vel tres congregati fuerint <em>in nomine meo, ibi
sum in medio eorum</em> <strong>(Matth. XVIII, 20)</strong>. Et apte per
septem candelabra aurea Ecclesia figuratur. Nam
septiformis operatio sancti Spiritus per numerum, et
<nobr><sub></sub></nobr> aeternae sapientiae claritas per aurum figuratur. Sicut
itaque aurum per ignem probatum, percussionibus
perductum candelabrum efficitur; sic Ecclesia
igne tribulationis ad purum excocta tentationum ictibus
in longanimitatem extenta consummatur. Unde
Isaias ait: <em>Dixit Dominus cujus est ignis in Sion, et
caminus ejus in Hierusalem</em> <strong>(Isa. XXXI, 9)</strong>. Praeterea
sciendum quia et per septem candelabra, et per
filium hominis una designatur Ecclesia, quoniam
una est Christi et Ecclesiae persona. Unde idem Dominus
qui vestitus podere in medio candelabrorum
apparuit, indutus est ipsa candelabra. Quapropter
hoc est vestis Christi quod septem candelabra, id est
<nobr><sub></sub></nobr> Ecclesia. Genus enim jungitur generi, cum et per
septem candelabra, et per filium hominis intelligitur
Ecclesia. Et nota quia ad nos pertinet similitudo
filii hominis, quoniam sicut resurrexit caput nostrum
in re, ita et nos in spe.
</p><p><em>Vestitum podere.</em> Podes Graece, Latine pedes dicuntur.
Quid ergo per poderem, id est talarem tunicam,
quam Zacharias sacerdotalem esse dicit, accipimus,
nisi specialiter Christi carnem, et generaliter
omnem Ecclesiam? Ipse quippe Deo Patri in cruce
se offerendo sacerdotium gessit. Sed haec sacerdotalis
vestis usque ad talos est, quia corpus ejus, quod
est Ecclesia, usque ad novissima membra, ea quae
desunt passionum Christi adimplet; vel certe vestis
ejus usque ad talos, fuit opus charitatis usque ad
passionem mortis. <em>Et praecinctum ad mamillas zona</em>
<nobr><sub></sub></nobr> aurea. Illud sciendum quod Daniel vidit virum praecinctum
renes, Joannes <em>ad mamillas, quia Vetus
Testamentum luxuriam carnis, Novum vero etiam
mentis frenat.</em> Duplex autem illa praecinctio non ad
caput, sed ad membra redigitur, cum constet Redemptorem
nostrum nec corporis nec cordis luxuria
tactum. Haec igitur zona bene aurea fuisse dicitur;
quia quisquis supernae patriae civis est, non timore
supplicii, sed amore supernae claritatis immunditiam
deserit. Quod autem apostolis in Novo Testamento
jubetur, <em>sint lumbi vestri praecincti</em> <strong>(Luc. XII, 35)</strong>, in
eorum persona eis jubetur qui necdum carnis fornicationem
frenantes, ad vitae veteris hominem pertinent.
Nam ipsi prius carnis immunditiam deseruerant.
Aliter, ad mamillas zona aurea angelus praecingitur,
<nobr><sub></sub></nobr> quia Ecclesia ex duobus populis veniens, in
Christo charitatis compage unitur. <strong>(VERS. 14.)</strong> <em>Caput
autem ejus et capilli erant candidi tanquam lana alba
et tanquam nix.</em> Caput Christi est Deus Pater; unde
Apostolus: <em>Caput Christi Deus</em> <strong>(I Cor. XI, 3)</strong>; cujus
aeternitas juxta morem humanae locutionis in candore
capitis demonstratur. Allegorice caput Ecclesiae
Redemptor ejus est; juxta illud: <em>Caput viri Christus</em>
 (Ibid.). Capilli praecipui sunt in Ecclesia, qui propter
innocentiam agnis, id est lanae, propter resurrectionem
nivi comparantur. Et quia utrumque Christus
in se ostendit, id est innocentiam et resurrectionem,
quorum alterum imitari, alterum exspectare jubemur;
idcirco non solum capilli, sed et totum caput
lanae albae et nivi assimilatur.
</p><p><nobr><sub></sub></nobr> <em>Et</em> oculi ejus velut <em>flamma ignis.</em> Isti oculi illi
sunt, de quibus inferius dicitur: <em>Vidi agnum tanquam
occisum habentem oculos septem, qui sunt septem
spiritus Dei</em> <strong>(Apoc. V, 6)</strong>. Nam quia Spiritus sanctus
et ad fidem illuminat Ecclesiam, et in amorem Dei
concremat; recte oculorum luminibus, et flammae
ignis assimilatur. Possunt et per hos oculos spiritales
angeli in Ecclesia designari, qui luce scientiae eamdem
Ecclesiam illustrant, et amoris incendium praebent.
<strong>(VERS. 15.)</strong> <em>Et pedes ejus similes aurichalco,
sicut in camino ardenti.</em> Aurichalci talis perhibetur
effectus, quod aes in caminum missum, adhibito vehementi
incendio, immisso etiam quodam medicamine,
et firmiorem accipiat fortitudinem, et in auri
convertatur fulgorem. Unde apte <em>pedes similes aurichalco</em>
<nobr><sub></sub></nobr> ad illa novissima Ecclesiae membra rediguntur,
quae sub Antichristo nimio persecutionis incendio
sunt excoquenda; sed adhibito medicamine
tolerantiae, fortiora ac clariora reperientur. Et quia
in Judaea vehementior erit vexatio, ubi Dominus ab
impiis Judaeis crucifixus est, idcirco alia translatio
aurichalcum Libani posuit, qui mons in Judaea esse
perhibetur. <em>Et vox ejus tanquam vox aquarum multarum.</em>
Superius hujus qui apparuit vocem tubae comparavit,
nunc autem voci aquarum multarum, quia
quod prius pauci praedicatores, postea totus mundus
clamavit. Aliter per vocem tubae, vox Veteris et Novi
Testamenti; et per vocem aquarum multarum charitas
potest intelligi, cujus multiplex lex est, ut illud:
<nobr><sub></sub></nobr> Et scies <em>quod</em> multiplex est <em>lex ejus</em> <strong>(Job. XI, 6)</strong>.
</p><p>VERS. 16.---<em>Et habebat in dextera sua septem
stellas.</em> Per septem stellas, ut idem angelus inferius
exponit, angeli intelliguntur. Non autem illi coelestis
patriae spiritus, in quibus nihil reprehensibile invenitur,
sed Ecclesiae praedicatores, de quibus dicitur:
<em>Angeli pacis amare flebunt</em> <strong>(Isa. XXXIII, 7)</strong>, qui recte
per stellas et angelos designantur, quia et in hujus
saeculi nocte lucent per munditiam vitae, et auditoribus
suis coelestia nuntiando, angeli veritatis existunt.
Quia vero septem non numero sunt, sed significatione
universitatis, omnes ecclesiae praedicatores
haec species comprehendit. Unde in significatione
non jam septem, sed unus angelus, id est perfectus
ordo praedicatorum. Sicut et septem candelabra,
<nobr><sub></sub></nobr> non tantum Asiae Ecclesias, sed universalem Ecclesiam
designant. Et si subtiliter intendimus, in his
septem stellis etiam candelebra invenimus; id est
in sanctis praedicatoribus universalem Ecclesiam.
Unde Dominus cum uni angelo loquitur, subdit:
<em>Audiat quid spiritus dicat Ecclesiis</em> <strong>(Apoc. II, 29)</strong>.
Dextera in hoc loco summa beatitudo debet intelligi,
quae nunc in spe, tunc erit in re. Unde est illud
Isaiae: Suscipiet <em>te dextera justi mei</em> <strong>(Isa. XLI, 10)</strong>.
Cum ergo Ecclesiam in dextera teneri audimus, a
toto partem intelligere debemus, quae in futuro ad
dexteram collocanda est. <em>Et de ore ejus gladius utraque
parte acutus exiebat.</em> Quid per gladium, nisi
praedicatio Veteris et Novi Testamenti? ut illud Pauli:
<em>Et gladium spiritus, quod est verbum Dei</em> (Ephes.
<nobr><sub></sub></nobr> VI, 17). Qui bene utraque parte acutus dicitur, quia
hinc culpas operis, illinc resecat illicitas cogitationes.
Sive quia imperfectos juxta litteram exterius
informat, et perfectos juxta mysticum intellectum
interius erudit. <em>Et facies ejus sicut sol lucet in virtute
sua.</em> Per faciem fulgentem ut sol, electi possunt
accipi, ut illud: <em>Fulgebunt justi sicut sol</em> <strong>(Sap. III, 7)</strong>.
In qua sententia si solem istum visibilem volumus
intelligere, sciendum quia tunc majoris erit claritatis
quam nunc, et sanctorum tunc gloria major, Isaia
attestante qui ait: <em>Erit lux lunae sicut lux solis;</em> et
lux solis septempliciter sicut lux septem dierum, in
die qua alligaverit Dominus vulnus populi sui <strong>(Isa.
XXX, 26)</strong>. Unde hoc loco additum est: <em>in virtute sua.</em>
<nobr><sub></sub></nobr> Aliter, quid per faciem angeli, nisi incarnatio Redemptoris
manifesta, quae velut ortum habuit nascendo,
occasum moriendo, et item ortum resurgendo?
Et quia jam ejus resurrectio per totum orbem claruerat,
quasi sol meridianas horas conscenderat, cum
Joannes ista cernebat; ideoque cum additamento
ait: <em>sicut lucet sol in virtute sua.</em>
</p><p>VERS. 17.---<em>Et cum vidissem eum,</em> cecidi ad pedes
<nobr><sub></sub></nobr> ejus tanquam mortuus. Joannes hoc loco Christi
membra, angelus autem specialiter Christum significat.
Joannes ergo quasi mortuus ad pedes angeli cadit,
quia Ecclesia ut moriatur mundo, Christi vestigia
sequitur. Et apte dicitur quasi mortuus, quia
Ecclesia, etsi mundo et vitiis moriatur, vivit tamen
Deo. <em>Et posuit super me dexteram suam dicens:</em> Noli
timere. Per dexteram angeli hoc loco praedicatores
designantur. Hinc per Moysen dicitur: <em>In dextera
ejus ignea lex</em> <strong>(Deut. XXXIII, 2)</strong>; id est, in sanctis
praedicatoribus doctrina Spiritus sancti. Siletur plane
quid angelus superposita dextera fecerit; sed certa
ratione colligimus, quia sive Joannem, sive Ecclesiam,
in illo a terra levavit. Sed nunquid Ecclesia ab
imitatione passionum Christi submota est? Absit.
<nobr><sub></sub></nobr> Angelum ergo Joanni tanquam mortuo ad pedes suos
jacenti dexteram superponere, eumque a terra erigere,
est Dominum Redemptorem Ecclesiam passiones
ejus imitantem a cordis moerore ad spem futurae
gloriae per sanctos praedicatores exhortando elevare;
ut illud: <em>Non sunt condignae passiones hujus temporis
ad futuram gloriam, quae revelabitur in nobis</em> <strong>(Rom.
VIII, 18)</strong>. Et apte dicit, <em>Noli timere;</em> ac si Dominus
Ecclesiae dicat: Accepta desuper fiducia, humanum
timorem longe propulsa. <strong>(VERS. 18.)</strong> <em>Ego sum primus,
et novissimus;</em> et vivus fui, et mortuus, et ecce
sum vivens in saecula saeculorum. Hic declaratur quia
angelus iste Domini Jesu Christi specialiter personam
gessit, cui haec omnia conveniunt. <em>Et habeo
claves mortis et inferorum.</em> Per claves potestas divini
<nobr><sub></sub></nobr> judicii designatur, quam nullus effugere valet, sed
cunctos ut clavis includit; juxta illud: <em>claudit et
nemo aperit</em> <strong>(Apoc. III, 7)</strong>. Per mortem vero ille, de
quo scriptum est: <em>Invidia autem diaboli mors introivit
in orbem terrarum</em> <strong>(Sap. II, 24)</strong>. Et per inferos, hi qui
ad eum pertinent exprimuntur. His itaque clavibus
laxatur diabolus ad tentandum Ecclesiam, et istis
religatur. Unde scriptum est: <em>Fidelis Deus qui non</em>
patietur vos tentari supra quam <em>potestis facere</em> <strong>(I Cor.
X, 13)</strong>. <strong>(VERS. 19.)</strong> <em>Scribe ergo quae vidisti, et quae
sunt, et quae oportet fieri post haec.</em> Transit a genere
ad speciem. Hinc enim Joannes praedicatores specialiter
designat. Et nota quia quae jam dixerat repetit,
ut culpa torporis amoveatur. <em>Scribe ergo, ait,</em>
<nobr><sub></sub></nobr> <em>quae vidisti, tanquam diceret, in lege et prophetis
futura de me;</em> <em>et quae sunt, scilicet impleta per me,</em>
<em>et quae oportet fieri post haec, id est quae sunt adimplenda
in membris meis.</em> Sed hic liber jam debito
fine claudendus est, ne ante lassemur in camporum
planitie, quam ad hujus Apocalypsis subeundos montes
veniamus.
</p><p>LIBER SECUNDUS. 
</p><p><nobr><sub></sub></nobr> Ut praecedenti libro jam diximus, hanc visionem
alii spiritalem, alii intellectualem asserunt. Quod si
intellectualis fuit, non in sua sed in aliorum dicit
<nobr><sub></sub></nobr> [<em>Cod.,</em> discit] persona. Si vero spiritalis, quibusdam
locis quomodo intelligentiam visionis acceperit dicit,
quibusdam autem tacet. Et hoc quidem moderate,
<nobr><sub></sub></nobr> quia si per totum aperta visio esset, vilesceret; si
ex toto clausa, contemneretur. <strong>(VERS. 20.)</strong>. <em>Sacramentum
septem stellarum quas vidisti in dextera mea,
et septem candelabra aurea;</em> septem stellae, angeli sunt
septem Ecclesiarum; et candelabra septem, septem
Ecclesiae sunt. De his sufficienter jam dictum est.
</p><p>
</p><h4>CAPUT II.</h4>
<p>VERS. 1.---<em>Et angelo Ephesi Ecclesiae scribe:</em>
Haec dicit qui tenet septem stellas in dextera sua, qui
ambulat in medio septem candelabrorum aureorum.
<strong>(VERS. 2.)</strong> <em>Scio opera tua, et laborem, et patientiam
tuam.</em> Hoc loco beatus Joannes, vel ex propria, vel
ex praecedentium praedicatorum persona, verba Domini
ipso jubente scribit ad universalem Ecclesiam,
<nobr><sub></sub></nobr> quae per angelum demonstratur. In quo angelo modo
totum electorum corpus, quod ex sanctis praedicatoribus
et bonis auditoribus constat, praeconio laudis
attollitur; modo etiam pars specialiter notatur in
malis. Quid igitur est Dominum Redemptorem stellas
in dextera tenere, nisi electos suos in prosperitatis
beatitudine praedestinatos habere? Quid autem
est eumdem in medio candelabrorum ambulare, nisi
unicuique sanctorum gratiam donorum largiendo per
internam discretionem ubique praesentem adesse?
Quod si per stellas et candelabra totum corpus Ecclesiae
accipimus, quod ex electis et reprobis constat;
per dexteram Christi potentia divinitatis ejus
intelligenda est, quam nullus potest evadere, quia in
manu ejus sunt omnes fines terrae; qui inter candelabra
<nobr><sub></sub></nobr> ambulat, justos visitando, et injustos deserendo.
Opera autem, et laborem, et patientiam sanctorum
se Dominus scire perhibet, hoc est per electionis
gratiam approbare. Sed ecce ad infirmantem
specialem corporis partem sermo recurrit cum subditur:
</p><p><em>Et</em> quia sustinere non vales <em>malos.</em> Non enim laudis,
sed magnae infirmitatis indicia sunt, angelum
malos sustinere non posse. Et notandum quia eidem
angelo inferius dicit: <em>Sustinuisti propter nomen meum,
quod huic loco contrarium non est, quia in uno infirmitas,
in altero membrorum firmitas demonstratur.</em>
<em>Et tentasti eos qui se dicunt esse apostolos, et
non sunt, et invenisti eos mendaces.</em> Pullulasse credendum
<nobr><sub></sub></nobr> est tunc in Ephesi Ecclesia falsos apostolos,
quos idem Joannes in epistola sua antichristos vocat,
in quorum persona omnium haereticorum perfidia
notatur. Tentatio autem aliquando ad probationem
pertinet, ut illud: <em>Tentat vos dominus Deus vester</em>
 <strong>(Deut. XV, 3)</strong>. Ecclesia ergo falsos tentat, cum in
praedicatoribus haereticos de fide interrogat, utrum
veritatis, an mendacii sint discipuli. <strong>(VERS. 3.)</strong> <em>Et
patientiam habes, et sustinuisti propter nomen meum,
nec defecisti.</em> Haec quia manifesta sunt transeamus.
<strong>(VERS. 4.)</strong> <em>Sed habeo adversus te quod charitatem
tuam primam reliquisti.</em> <strong>(VERS. 5.)</strong> <em>Memor esto itaque
unde excideris, et age poenitentiam, et prima
opera fac.</em> Absit ut is primam charitatem reliquisse
credatur, quem in praecedenti versiculo tanta laude
<nobr><sub></sub></nobr> prosecutus est. Sed ab hac specie ad aliam reflectit
sermonem, quam dignam judicat reprehensione.
Primam autem charitatem usu humanae locutionis
dicit prioris temporis.
</p><p><em>Sin autem, venio tibi, et movebo candelabrum tuum
de loco suo, nisi poenitentiam egeris.</em> Quid est impoenitenti
dicere, <em>venio tibi, nisi praesentiam irae meae
sentire te faciam? Et quia angelus et candelabrum</em>
per significationem unum sunt, quid est dicere, <em>movebo
candelabrum tuum de loco suo, nisi movebo te?
ubi non totus angelus, sed pars ejus impoenitens debet
intelligi, cujus locus est Ecclesia.</em> Nam quia non
genus sed speciem in angelo tangit, ideo locum speciei
in genere ostendit. Et notandum quia non ait,
projiciam, sed <em>movebo,</em> ostendens impoenitentem
<nobr><sub></sub></nobr> quandiu in hac vita versatur, nequaquam ab Ecclesia
funditus avelli; sed donum sanctitatis, quo ante
humanos oculos lucebat, propter cor impoenitens non
mereri. Movere autem Dominus candelabrum dicitur,
id est non statuere, sicut cor Pharaonis indurare.
Quando igitur quisque crimen admittit, tunc
in conspectu hominum movetur candelabrum ejus,
qui si cito per poenitentiam surrexerit, quia in eodem
loco misericorditer collocatur, et ob hoc multi
stant in conspectu Dei, qui in conspectu hominum
jacere videntur. Dicit ergo, <em>movebo</em> cito <em>candelabrum
tuum de loco suo, nisi poenitentiam egeris, id est
munus sanctitatis post lapsum non recipies, nisi cor
ad poenitentiam emollire curaveris.</em>
</p><p>VERS. 6.---<em>Sed hoc habes, quod odisti facta Nicolaitarum,</em>
<nobr><sub></sub></nobr> quae et ego odi; ac si universali angelo diceretur:
Non in ea specie, quam nunc terrui, sed in
alia hoc habes, quia <em>odisti facta Nicolaitarum, quae
et ego odi.</em> Quae sunt autem specialia facta Nicolaitarum,
beatus Augustinus in libro de Haeresibus
ostendit dicens: «Nicolaus, ut fertur, unus fuit ex
illis septem diaconibus qui ordinati sunt ab apostolis,
quique, cum zelo pulcherrimae conjugis culparetur,
purgandi se causa permisisse fertur ut ea, qui
vellet, uteretur, quod ejus factum in sectam turpissimam
versum est, qua placet usus indifferens feminarum.
Sectatores etiam ejus, nec ab his quae idolis
immolantur dividunt cibos suos.» Generaliter autem
omnes haeretici Nicolaitae sunt. Nicolaus enim interpretatur
<nobr><sub></sub></nobr> stultus populus. Quicunque igitur de sapientia
Patris, quae est Filius, vera non sentiunt, etsi sapientes
sint saeculo, secundum Deum stultos se esse
demonstrant. Invenimus et in Ecclesia Nicolaitas;
eos scilicet, quos stulte in terreno amore thesaurizare
videmus. Notandum denique, quia non ait, odisti
Nicolaitas, sed <em>facta Nicolaitarum, quia non naturam,
quae bona in illis creata est, sed pessima
facta Dominus, et qui ex parte illius sunt, in eis
odisse probantur.</em>
</p><p>VERS. 7.---<em>Qui habet aurem audiat quid Spiritus
dicat Ecclesiis.</em> Hoc dicto evidenter ostendit quia in
una Ephesiorum Ecclesia, universitatem credentium
comprehendit. Aures vero non corporis, sed cordis
requirit; juxta illud: <em>Vobis dico, qui auditis.</em> Sed
<nobr><sub></sub></nobr> cum angelus specialiter Filii personam gesserit, quid
sibi vult quod non dicitur, quid Dei Filius, sed <em>quid
Spiritus dicat Ecclesiis? nisi quia ad instruendos
mores humanos verba Filii, Spiritus verba sunt.</em> Vel
non specialiter Spiritus sancti persona, sed tota Trinitas
in Spiritu accipienda est. <em>Vincenti dabo ei edere
de ligno vitae, quod est in paradiso Dei mei.</em> Lignum
vitae sapientia Dei Patris est, juxta illud Salomonis:
<em>Beatus</em> homo <em>qui invenit sapientiam lignum vitae</em>
 <strong>(Eccli. XXV, 13)</strong>, et reliqua. Et apte lignum vitae vocatur,
quia in praesenti electos suos ab aestu vitiorum
protegit, et in futura beatitudine cibum aeternae
contemplationis se desiderantibus praebet; unde est
illud: <em>Satiabor</em> dum manifestabitur mihi <em>gloria tua</em>
 <strong>(Psal. XVI, 15)</strong>. Qui ergo vicerit, id est qui in Christo,
<nobr><sub></sub></nobr> et per Christum antiqui hostis tentamenta superaverit,
dabit ei Christus secundum humanitatem
suam edere de ligno vitae, quia ad judicium veniens
perducet ad contemplandam divinitatis suae majestatem.
Paradisus autem, in quo lignum est vitae, vita
est aeterna, quae est in ligno vitae. Et nota quia Deum
se habere dicit, secundum humanitatem loquens,
quam pro nobis assumpsit. Praeterea quia hunc angelum
partim laudat, partim vituperat, secundum
suum nomen; quia Ephesus, et lapsus magnus, et
voluntas mea dicitur.
</p><p>VERS. 8.---<em>Et angelo Ecclesiae Smyrnae scribe:</em>
haec dicit primus, et novissimus, qui fuit mortuus, et
vivit; <strong>(VERS. 9)</strong> <em>Scio tribulationem tuam, et paupertatem;</em>
<nobr><sub></sub></nobr> sed dives es. Hoc tantum non uni, sed magis
unitati sanctorum dicitur, quorum tribulatio multiplex
est. Unde alia translatio, <em>tribulationes plurali
numero posuit.</em> Paupertatem vero geminam intelligere
debemus; altera enim est in terrenarum rerum
abdicatione; altera in spiritus contritione, qua superbia
minuitur, humilitas augetur; de qua Dominus
dicit: <em>Beati pauperes spiritu</em> <strong>(Matth. V, 3)</strong>; ille
enim spiritu pauper est, qui cum bona agit, semper
se inutilem attendit. Dicatur itaque: Scio paupertatem
tuam, <em>sed dives es;</em> ac si diceret: Unde te per
humilitatem spiritus pauperem existimas, inde per
omnia dives comprobaris. Sic autem dictum est scio,
tanquam diceretur, scire te facio. Potest etiam quilibet
electus ideo pauper et dives vocari, quia coelestis
<nobr><sub></sub></nobr> patriae divitias nondum habet in re, quas possidet
in spe. <em>Et blasphemaris ab his qui se dicunt
esse Judaeos, et non sunt, sed sunt synagoga Satanae.</em>
Hoc universali Ecclesiae dicitur, quae in singulis
membris per loca, et in toto corpore per orbem, ab
inimicis blasphematur. Neque enim in sola Smyrna
vel fuisse vel esse Judaeos blasphemantes credendum
est. Quaerendum vero est ubi Judaei proprium nomen
amiserint, cum etiam post necem Redemptoris, eos
sacra Scriptura ita nominet, ut in Actibus apostolorum.
Sed sciendum quia nomen, quod juxta litteram
exterius praetendunt, interius spiritu amiserunt, cum
Christum confiteri noluerunt. Nam Judaeus confessor
interpretatur. Secundum figuram vero, haereticis
<nobr><sub></sub></nobr> ista conveniunt, qui falso sibi Judaeorum, id est confitentium,
nomen assumunt.
</p><p>VERS. 10.---<em>Nihil horum timeas quae passurus es.</em>
Juxta illud evangelicum: <em>Nolite timere eos qui occidunt
corpus, animam autem non possunt occidere</em>
 <strong>(Matth. X, 28)</strong>. <em>Ecce missurus est diabolus ex vobis
in carcerem, ut tentemini, et habebitis tribulationem
diebus decem.</em> Hic liquido ostenditur, diversas in
uno angelo personas alloqui. Cum enim singulari
numero praemiserit, <em>timeas,</em> plurali intulit <em>ex vobis;</em>
et item, <em>ut tentemini;</em> sed nec aut tententur, vel habebunt;
sed <em>ut</em> tentemini, et <em>habebitis:</em> ut hoc dicto
insinuaret, in uno multos constare. Universas igitur
pressurarum angustias nomine carceris designavit.
Quod autem non ait, vos, sed <em>ex vobis,</em> illos vult intelligi
<nobr><sub></sub></nobr> qui ex illatis tribulationibus victores existunt.
Sed quid sibi vult quod Ecclesiae tribulationem decem
dierum numero concludit? nisi quia contra varias
persecutionum passiones, contra diversas cupiditatum
illecebras, decalogi mandatis subdita confligitur.
Esto fidelis usque ad mortem, et dabo tibi
coronam vitae. Hoc generaliter omni Ecclesiae, et
specialiter unicuique fideli dicitur. Hinc Dominus in
Evangelio: <em>Qui perseveraverit usque in finem, hic
salvus erit</em> <strong>(Matth. X, 22)</strong>. <strong>(VERS. 11.)</strong> <em>Qui habet
aurem audiat quid Spiritus dicat Ecclesiis:</em> qui vicerit
non laedetur a morte secunda. Cum sacra Scriptura
tres mortes ponere solita sit: unam scilicet peccati,
alteram carnis, aliam vero damnationis, cur hoc
loco ultima damnatio non tertia, sed secunda mors
<nobr><sub></sub></nobr> appellatur, nisi quia illae hic poni videntur quae nocere
probantur? Mors scilicet peccati, et mors
aeterni supplicii, ad quarum comparationem, ista
quae carnis est, mors dicenda non est. Laesionis vero
vocabulo, miseriarum debet intelligi corruptio.
</p><p>VERS. 12.---<em>Et angelo Pergami Ecclesiae scribe:</em>
Hoc dicit qui habet romphaeam ex <em>utraque parte acutam.</em>
Hoc superius dictum est. <strong>(VERS. 13.)</strong> <em>Scio ubi
habitas, ubi sedes est Satanae.</em> Hoc generaliter Ecclesiae
dicitur, quae per orbem universum habitat, quo
diabolus regnat. <em>Et tenes nomen meum, et non negasti
fidem meam, et in diebus illis Antipas testis meus
fidelis, qui occisus est apud vos, ubi Satanas habitat.</em>
Haec sententia aut scriptorum vitio corrupta est, aut
per subauditiones debet explanari, ut iste sit ordo
<nobr><sub></sub></nobr> verborum. In diebus illis Antipas testis meus fidelis
qui occisus est apud vos, non negavit fidem meam;
vel certe in diebus illis exstitit Antipas testis meus,
qui occisus est apud vos. In quo martyre omnes testes
praeconio laudis attolluntur. Apud vos autem
dicit, non quo ab illis occisus sit; sed inter illos ab
his in quibus Satanas habitat. Et nota quia singulari
numero praemittitur <em>tenes,</em> et plurali infertur
<em>vos, quia plures in una persona affatur.</em> <strong>(VERS. 14.)</strong>
<em>Sed habeo adversus te pauca:</em> habes illic tenentes doctrinam
Balaam, qui docebat Balac mittere scandalum
coram filiis Israel, edere, et fornicari. Nequaquam
ista illi conveniunt, cui praemiserat, <em>tenes nomen
meum, et reliqua.</em> Sed in alteram speciem sermo
<nobr><sub></sub></nobr> convertitur, doctrinam vero Balaam consilium vocat,
quod dedit Balac ut poneret mulieres pulcherrimas
eoram filiis Israel, quarum speciebus delectati in
amplexus illicitos ruerent, earumque blanditiis deliniti
de sacrificiis Behelphegor manducarent; ac per
hoc a Deo deserti coram inimicis suis caderent. Sed
si a proprietate ad figuram recurrimus, qualiter post
vel gesta vel gerenda sunt, invenimus. Balaam
quippe interpretatur populus varius; unde apte designat
haereticos, qui diversis erroribus evanescunt:
Balac autem elidens, per quem hujus saeculi potestates
exprimuntur, quae plerumque, haereticis suadentibus,
dignitatem Ecclesiae ad tempus inclinant: per
Israel vero, virum Deum videntem Dominum, electi
figurantur. Docente itaque Balaam, mittit coram
<nobr><sub></sub></nobr> filiis Israel Balac scandalum mulierum, scilicet deceptionem
cum quibus de idolothytis edant, et fornicentur,
quia, haereticis suadentibus, principes hujus
saeculi, eorum sectas, quasi pulchras foris ostendunt
in locutionibus, quae intus omni spurcitia plenae esse
noscuntur. Aliter Balaam, id est diabolus, docet
Balac, id est carnem, ut mittat mulieres, id est saeculi
voluptates, quibus pereant animae.
</p><p>VERS. 15.---<em>Ita habes et tu tenentes doctrinam
Nicolaitarum.</em> De factis Nicolaitarum satis jam dictum
est. Dum autem ait, non habes illic, sed <em>habes
et tu, ostendit a specie ad speciem sermonem converti.</em>
Et quia nihil interest utrum quis pro doctrina Balaam
an pro Nicolaitarum tacuisse redarguatur, recte subjungitur:
similiter poenitentiam age; quo dicto illi
<nobr><sub></sub></nobr> etiam ad poenitentiam latenter provocantur, quos
idem torpentes praedicatores nequaquam correxisse
notantur; unde et subditur: <strong>(VERS. 16)</strong> Sin autem
venio tibi, <em>et pugnabo cum illis in gladio oris mei.</em>
Cur enim non ait pugnabo tecum, sed <em>pugnabo cum
illis? nisi quia, ut dictum est, illos etiam ad lamentum
venire hortatur quos praedicatorum torpore perisse
cognoverat.</em> Quod tale est ac si diceret: Venio
tibi, et pugnabo tecum, sicut alia translatio demonstrat.
Vel venio vobis, et pugnabo vobiscum. Quid
est autem dicere venio tibi, nisi respectum irae meae
sentire te facio? Vel quid, <em>pugnabo cum illis in gladio
oris mei, nisi acutis eloquiorum meorum sententiis
damnabo?</em> <strong>(VERS. 17.)</strong> <em>Qui habet aurem audiat quid</em>
<nobr><sub></sub></nobr> Spiritus dicat Ecclesiis: vincenti dabo manna absconditum.
Manna absconditum panem dicit invisibilem
qui de coelo descendit, qui ideo factus est homo, ut
panem angelorum manducaret homo. Quod manna
nunc sumitur in sacramento per fidem, quandoque
autem in veritate per speciem; juxta illud Psalmistae:
<em>Satiabor</em> dum manifestabitur mihi <em>gloria tua</em>
 <strong>(Psal. XVI, 15)</strong>. Manna enim interpretatum sonat,
quid est hoc; quod non dicimus, nisi de re quam
ante non vidimus. Apte ergo illa satietas coelestis
gloriae manna vocatur, quia juxta Pauli vocem, nec
<em>oculus vidit, nec in cor hominis ascendit, quae praeparavit
Deus diligentibus se</em> <strong>(I Cor. III, 9)</strong>.
</p><p><em>Et dabo illi calculum candidum,</em> et in calculo nomen
novum, quod nemo novit, <em>nisi qui accipit.</em> Calculus
<nobr><sub></sub></nobr> lapis est pretiosus, qui et carbunculus vocatur;
quoniam sicut carbo succensus, qua magnitudine subsistit
ea in tenebris positus fulget, ita et hic lapis facere
perhibetur. Quid itaque per calculum candidum, nisi
Christus Jesus designatur? qui sine ulla peccati offuscatione
mundus inter homines apparuit, et divinitatis
suae luce tenebras nostrae mortalitatis illustravit.
Et est sensus: de mortis auctore triumphantem cohaeredem
meum in regno Patris efficiam. Alia vero
translatio pro calculo margaritum posuit. Nomen novum
dicit Christianum pridem inauditum, de quo per
Isaiam Dominus Ecclesiae dicit: <em>Vocabitur tibi nomen
novum, quod os Domini locutum est</em> <strong>(Isa. LXII, 2)</strong>. Sed
cum multi a diabolo victi hoc nomine censeantur,
quomodo solis vincentibus hoc se dare pollicetur?
<nobr><sub></sub></nobr> nisi quia datio hic illa accipienda est, qua praedestinatos
ad vitam supernae civitatis novimus electos.
Ubi apte subditur, <em>quod</em> nemo novit, <em>nisi qui accipit;</em>
tanquam diceret: nullus dignitatem nominis Christiani
vita et moribus defendit, nisi qui hoc divina praedestinatione
ad vitam aeternam promeruit. Nosse
enim Christi nomen, ad custodiam mandatorum pertinet;
accipere vero, ad gratiam divinae praedestinationis
refertur.
</p><p>VERS. 18.---<em>Et angelo Thyatirae Ecclesiae scribe:</em>
Haec dicit Filius Dei, qui habet oculos ut <em>flammam
ignis, et pedes ejus similes aurichalco.</em> <strong>(VERS. 19.)</strong>
<em>Novi opera tua, et charitatem, et fidem, et ministerium,
et patientiam, et opera tua novissima plura prioribus.</em>
Haec universali Ecclesiae dicuntur, cujus Dominus
<nobr><sub></sub></nobr> opera, charitatem et fidem novit, quia per
electionis gratiam approbat. Sed haec praepostere
dicuntur; primum enim est credere, dehinc quod
credis amare, postremum quod amor et credulitas
compellat operari. Ministerium hoc loco vult intelligi
impensam misericordiam extrema facultate. Sed
quaerendum est cur Ecclesiae opera novissima plura
praedicentur quam priora. Sciendum itaque quia primo
ab apostolis quatuor tantum capitula gentibus ad
Christum conversis servari praecepta sunt: videlicet
ut abstinerent se ab immolatis et fornicatione, suffocato
et sanguine. At cum processu temporis parva
spatia devoluta fuissent, creverunt ad culmen perfectionis;
ita ut multi credentium cuncta mundi postponerent.
Vel quia ab Antichristi persecutione amplior
<nobr><sub></sub></nobr> in ea virtus enitebit operationis. Quae enim nunc
ex gentibus sola laborat, tunc Judaeos etiam ad fidem
perducens duplo laborabit.
</p><p>VERS. 20.---<em>Sed habeo adversus te quia permittis
mulierem Jezabel, quae se dicit propheten, docere et
seducere servos meos, fornicari, et manducare de idolothytis.</em>
Haec non illi conveniunt, quem superius
tanta laude prosecutus est; sed specialiter ad malos
praedicatores, qui sua negligentia fornicationem et
idololatriam in Ecclesia sinunt. Non autem credendum
est usque ad illud tempus Jezabel uxorem
Achab in corpore mansisse, quam equorum ungulis
novimus comminutam; sed quia erant tunc in illa
qui coitus illius imitabantur, idcirco in eis ipsa mater
<nobr><sub></sub></nobr> fornicationum notabatur. Reprobi enim vitiorum
parilitate conjuncti, unum antiqui hostis corpus efficiunt:
sicut electi virtutum compagine unum Christi
corpus de se reddunt. Fornicatio vero Jezabel quatrimoda
est. Est enim delectationis, ut illud: <em>Qui
viderit mulierem ad concupiscendum eam, jam moechatus
est eam in corde suo</em> <strong>(Matth. V, 28)</strong>. Est et operis,
unde Apostolus: <em>Fugite fornicationem, fratres</em> <strong>(I Cor.
VI, 18)</strong>. Est idololatriae, juxta illud: <em>Moechata est cum
lapide et ligno</em> <strong>(Jerem. III, 9)</strong>. Est etiam avaritiae,
juxta illud: <em>Avaritia,</em> quae est idolorum <em>servitus</em> <strong>(Col.
III, 5)</strong>. Notandum quoque quod Jezabel propheten se
dicit, et idcirco Dei servos seducit. Cum igitur quilibet
continenti dicit: Veni, fruamur concupitis,
quia si hoc Deus fieri nollet, marem et feminam non
<nobr><sub></sub></nobr> crearet, quasi prophetando Dei militem seducere
quaerit. Jezabel itaque interpretatur sanguinis fluxus,
aut fluens, vel sterquilinium. Sanguinis vero nomine
peccata figurantur, juxta illud: <em>Libera me de sanguinibus</em>
 <strong>(Psal. L, 16)</strong>. Mulierum autem in patiendo
fluxum sanguinis ista consuetudo perhibetur, ut plurimorum
dierum collectus humor sanguinis, cum
menstruum tempus advenerit, superabundans egeratur.
Sic universali Jezabel evenire probatur: diu
enim congesta turpis delectatio, cum tempus advenerit,
ad apertam operationis deformitatem prosilit.
Deinde fit mens vehementius anxia, et ut cera ante
faciem ignis pariter homo liquescit: unde recte fluens
vocatur. Postremo et ipsa perpetratae luxuriae iteratione
<nobr><sub></sub></nobr> longe lateque malae opinionis fetor emittitur.
Unde consequenter Jezabel sterquilinium interpretatur.
</p><p>VERS. 21.---<em>Et dedi illi tempus ut poenitentiam
ageret, et non vult poenitere a fornicatione sua.</em> Hinc
de quolibet reprobo per beatum Job dicitur: <em>Dedit ei
Dominus locum poenitentiae, et ille abutitur eo in superbiam</em>
 <strong>(Job. XXIV, 23)</strong>. Sed cum praecedenti versiculo
torpentem praedicatorem pro fornicatione Jezabel
redarguerit, cur non dicitur, dedit tibi, et illi, sed
tantum <em>illi? praesertim cum testetur Apostolus:</em> quia
non solum qui faciunt malum, sed etiam qui consentiunt
facientibus, aeterna sunt morte plectendi <strong>(Rom.
I, 32)</strong>. Sciendum ergo quia sermo Dei a specie ad
genus transit, et in eo partem speciei reprobam quasi
<nobr><sub></sub></nobr> ex occulto impoenitentem redarguit, quam supra
aperte increpaverat; quatenus una eademque species
modo rea, modo digna appareat, cum et
aperte negligens, et non aperte impoenitens redarguitur.
Hoc autem idcirco, ne pars speciei quae in sanctis
praedicatoribus constat, illi quae in reprobis est, videretur
conjuncta. <strong>(VERS. 22.)</strong> <em>Ecce</em> pono <em>eam in
lectum, et qui moechantur cum ea in tribulatione maxima
erunt, nisi poenitentiam egerint ab operibus ejus.</em>
<strong>(VERS. 23.)</strong> <em>Et filios ejus interficiam in mortem.</em> Jezabel
ac moechantes in ea et filii ejus unum sunt
corpus Satanae, quod in lecto ponitur non ut quiescat,
sed ut phrenesim incurrat; lecti enim nomine audacia
ac securitas delinquendi accipitur. A Deo autem
poni dicitur, non quo ipse impellat, sed quo ab hac
<nobr><sub></sub></nobr> securitatis deceptione flagellando non eripiat. Et
quia incrementa vitiorum, quasi quaedam supplicia
sunt, bene ipse lectus tribulatio magna vocatur. Potest
etiam per lectum, aeternum supplicium designari.
Unde mihi alter interpres pro lecto luctum posuisse
videtur. <em>Et scient Ecclesiae, quia ego sum scrutans
renes et corda.</em> In renibus ipsam vult intelligi
corporalis luxuriae perpetratam nequitiam, quia humanae
conceptionis semen de lumbis egreditur virorum;
cordium autem vocabulo spiritalis adulterii
incentiva. Unde Psalmista: <em>Ure renes meos et cor
meum</em> <strong>(Psal. XXV, 2)</strong>. Sed nunquid prius quam Dominus
idololatras et fornicatores in publicum prodat et
trucidet, nescit hunc Ecclesia occultorum cognitorem
esse? Aut quomodo Ecclesia dici potest, si hoc
<nobr><sub></sub></nobr> exitu rerum, et non potius fide cognoverit? Certa
ergo fide tenendum est, quantum ad praesentis temporis
qualitatem abdita eos morte puniri. Ut sit iste
sensus: cum in abditis atque occultis reprobos condemno,
etiam tunc cunctorum me acta cognoscere
fideles non ambigunt. <em>Et dabo unicuique vestrum secundum
opera sua.</em> Redit a specie ad genus. Hic autem
quod exponi debeat amplius non est, sed quod
magis timeri.
</p><p>VERS. 24.---<em>Vobis dico caeteris qui Thyatirae estis:</em>
qui <em>non habent doctrinam hanc,</em> qui non noverunt altitudinem
<em>Satanae.</em> Hoc loco ad electos verbum recurrit.
Altitu o autem Satanae ruinosa illius superbia
intelligenda est, qua primus contra Deum elatus
tumuit; quam electi ignorare dicuntur, id est nullo
<nobr><sub></sub></nobr> consensu imitandam recipere; sicuti sacra Scriptura
innuptas mulieres dicit non cognovisse viros, id est
nequaquam fuisse expertas opera virorum in concubitis;
et sicut hominem veracem dicimus ignorare
mentiri. Quemadmodum dicunt, Non ponam super
vos aliud pondus. Qui sunt illi qui dicunt, nisi populi
Judaeorum, qui super credentium humerum caeremonias
veteris legis dicunt imponi? Unde Lucas
evangelista: <em>Quidam descendentes a Judaea docebant
fratres, quia nisi circumcidamini secundum morem
Moysi, non potestis salvi fieri</em> <strong>(Act. XV, 1)</strong>. <strong>(VERS. 25.)</strong>
<em>Tamen id quod habetis tenete, donec veniam.</em> Id est
onus leve ad quod vocati estis, gratiam scilicet Redemptoris
abjicere nolite. Dicendo autem <em>donec veniam,</em>
<nobr><sub></sub></nobr> ostendit Ecclesiam usque ad restaurationis
tempora sub gratia manere. <strong>(VERS. 26.)</strong> <em>Et qui vicerit,</em>
et qui <em>custodierit opera mea usque in finem, dabo
illi potestatem super gentes.</em> <strong>(VERS. 27.)</strong> <em>Et reget illas</em>
<em>in virga ferrea, et tanquam vas figuli confringentur.</em>
<strong>(VERS. 28.)</strong> <em>Sicut et ego accepi a Patre meo.</em> Hanc
potestatem Filius a Patre, non in divinitate, sed in
humanitate accepit, qua minor est a Patre. Unde
illud: <em>Data est mihi omnis potestas in coelo et in terra</em>
 <strong>(Matth. XXVIII, 18)</strong>; et quia electi membra ejus sunt,
et ipsi hanc potestatem in capite suo accipiunt, juxta
illud: <em>Quodcunque ligaveritis super terram, erit ligatum
et in coelo</em> <strong>(Matth. XVIII, 18)</strong>, et reliqua. Per virgam
ferream regimen praedicatorum exprimitur. Virga
enim ferrea rectitudinem sine mollitie habet. Sic
<nobr><sub></sub></nobr> et sancti praedicatores nec sibi nec aliis contra vitia
parcere noverunt: sed in se et in aliis tantum justitiae
tramitem dirigere student. Unde Christo dicitur:
<em>Virga</em> recta est <em>virga regni tui</em> <strong>(Psal. XLIV, 7)</strong>.
Et apte credentes vasis fictilibus comparantur; vasa
enim sunt portando thesaurum a saeculis absconditum;
fictilia autem, quia carnis corruptione gravantur.
Unde Apostolus: habemus thesaurum istum
in vasis fictilibus <strong>(II Cor. IV, 7)</strong>. Quod autem haec
vasa tactu virgae confringi narrantur, pars vasorum
debet intelligi quae adhuc dissipatur ut in melius reformetur.
Hinc humani generis figulo dicitur: <em>Verte
impios et non erunt</em> <strong>(Prov. XII, 7)</strong>; subauditur impii,
sed pii. Sed quid sibi vult quod praemittitur, <em>qui vicerit,
et custodierit opera mea usque in finem? Nunquid</em>
<nobr><sub></sub></nobr> non regit credentes aliquis priusquam de diabolo
triumphet perveniendo usque ad finem? aut forte
postmodum reget? Quapropter sciendum quia futuro
Dominus pro praeterito utens, per gratiam praedestinationis
jam vicisse, jam opera sua usque ad finem
custodisse designat, quibus se potestatem super
gentes daturum pronuntiat; ac si diceret: illi bene
regendi effectum ministrabo quem victorem et opera
mea usque ad finem perseveraturum perspexero. Et
hoc ideo, quia futura apud illum praesentia sunt. <em>Et
dabo illi stellam matutinam.</em> In Scriptura sacra singulari
numero stella matutina Christum significat.
Unde inferius: <em>Ego sum stella matutina;</em> plurali vero
angelos. Matutinam ergo stellam Dominus vincentibus
dabit, quando corpus humilitatis nostrae reformabit,
<nobr><sub></sub></nobr> scilicet quando omnes qui in monumentis audient
vocem Filii Dei, et procedent: quos ad perfectum
diem perducet, cum divinitatis suae claritatem
illis ostendet.
</p><p>
</p><h4>CAPUT III.</h4>
<p>VERS. 1.---<em>Et angelo Ecclesiae Sardis scribe:</em> Haec
dicit qui habet septem spiritus Dei et septem stellas:
Scio opera tua, quia nomen habes quod vivas, sed <em>mortuus
es.</em> <strong>(VERS. 2.)</strong> <em>Esto vigilans, et confirma caetera
quae moritura erant.</em> Aliter Dominus septem spiritus,
aliter habet stellas. Habet enim septiformem Spiritum
aequalem sibi in natura divinitatis: habet septiformem
Ecclesiam subjectam sibi tanquam ancillam
in ditione potestatis. Sed si sola fidei confessione
<nobr><sub></sub></nobr> sive in praedicatoribus, seu in quibusdam suis auditoribus,
hunc angelum nomen habere quod vivat,
operibus vero mortuum designat, quomodo eidem
admonendo subinfert: <em>Esto vigilans, et confirma caetera
quae moritura erant? Sciendum itaque quia mortuum
ex parte criminibus, ex parte vero bonis operibus
vivum ostendit.</em> Sed quomodo ex parte vivit,
qui vel uno crimine mortuus est? nisi quia si per
poenitentiam a peccato surrexerit, nec illa bona quae
mortuus gessit, post vivens amittit, quia cum illo et
ipsa vivificantur; et ideo audit: <em>Esto vigilans, et confirma
caetera quae moritura erant.</em> Id est si ea parte
qua mortuus es reviviscis, caetera quae adhuc in te
vivunt. ne moriantur, confirmas. Aliter, multi sunt
<nobr><sub></sub></nobr> intra sinum Ecclesiae, qui vitam ab omni crimine
custodientes, vivi apud homines aestimantur: quia
intentio recta non procedit, apud Deum mortui deputantur;
quibus dicitur: <em>Esto vigilans, et confirma
caetera quae moritura erant;</em> ac si diceretur: Si vis ut
compago virtutum vivat, cave intentionem operationis,
elatio vivet. <em>Non enim invenio opera tua plena
coram Deo meo.</em> Id est quia caput elanguit intentionis,
nequaquam plena vel pinguia vigent membra
virtutum, sed macilenta ac pene mortua tabescunt.
</p><p>VERS. 3.---<em>In mente ergo habe qualiter acceperis et
audieris, et serva, et poenitentiam age.</em> Haec sententia
ad utrumque redditur sensum. Audierat enim: Qui
observaverit <em>totam</em> legem, offenderit <em>autem in uno,</em>
<nobr><sub></sub></nobr> factus est omnium reus <strong>(Jacob. II, 10)</strong>: item, <em>Si oculus</em>
tuus nequam est, <em>totus corpus tenebrosum erit</em>
 <strong>(Matth. VI, 23)</strong>. <em>Si</em> autem <em>non vigilaveris,</em> veniam ad
te tanquam fur, et non scies quando <em>veniam.</em> Vigilare
est a peccati somno per poenitentiae fletum ad justitiam
exsurgere. Apta autem hic furis comparatio introducitur,
qui dum improvidus advenit, dormientes
quosque reperiens jugulat, et bona eorum depraedat:
sic coelestis judex dum insperatus occurrit impoenitentes
animadversionis sententia perimit, eorumque
acta velut fortissimus praedo disperdit.
<strong>(VERS. 4.)</strong> <em>Sed</em> habeo <em>pauca nomina in Sardis qui non inquinaverunt
vestimenta sua, et ambulabunt mecum in albis
quia digni sunt.</em> Illi vestimenta sua sordibus non intingunt,
qui post baptismatis sacramentum mortale
<nobr><sub></sub></nobr> crimen non admittunt. Sed quia rari sunt, idcirco
praemittitur, <em>pauca nomina.</em> Quo igitur, Domine,
tecum ambulaturi sunt? Unde, et quo, nisi de te in
te? Tecum enim quotidie ambulant, quia passionis
tuae vestigia sequentes observant. Tu quippe praecedis
exempla dando, illi haec eadem imitando sequuntur.
<em>Digni autem dicit, aut mundi, aut mea dignatione
condigni.</em> Sed nunquid desperandum est his
qui post baptismum vitam coinquinant? Absit. Currant
itaque ad sanguinem agni, non quo rursum
aqua baptismatis in eo tinguantur, sed lacrymarum
fonte a peccatorum maculis abluantur. Unde mox
sequitur:
</p><p>VERS. 5.---<em>Qui vicerit, sic vestietur albis.</em> Id est
qui pro recipiendis vestibus cum inimico dimicans
<nobr><sub></sub></nobr> vicerit, ita rursus eisdem indutus splendebit, ut illi
qui eas immaculatas servarunt. Potest hoc et infidelibus
aptari, qui hortantur ut vincant, id est credant
in Christum; quia haec est victoria quae vincit mundum,
fides nostra. <em>Et non delebo nomen ejus de libro
vitae.</em> Magna nobis hoc loco oritur quaestio. Sic enim
verba sonare videntur, ac si ejus qui non vincit nomen
de libro deleatur, cum constet non alios nisi
electos in coeli libro beatae praedestinationis stylo teneri
ascriptos. Restat itaque ut secundum usitatam
sacrae Scripturae locutionem intelligamus reproborum
nomina de libro vitae deleri; id est per meritum
reprobationis nequaquam scribi; quemadmodum cor
Pharaonis a Domino dicitur indurari. Liber autem
<nobr><sub></sub></nobr> iste est vis quaedam divina, quae electorum numerum
certum ac definitum ante saecula praedestinavit in
gloria futurum. Dicatur ergo de victore: <em>Non delebo
nomen ejus de libro vitae;</em> ac si diceret: quem victorem
futurum scio, nomen ejus jam scriptum in coelis
teneo. <em>Et confitebor nomen ejus coram Patre meo
et angelis ejus.</em> Quid est Filio Dei victoris nomen coram
Patre et angelis confiteri, nisi bonis operibus
unitum sibi illum ostendere qui vicerit? quod tunc
principaliter fiet cum electis dicturus est: <em>Venite,
benedicti Patris mei</em> <strong>(Matth. XXV, 34)</strong>, et reliqua.
</p><p>VERS. 7.---<em>Et angelo Philadelphiae Ecclesiae scribe:</em>
Haec dicit Sanctus et Verus, qui habet clavem
David, qui aperit et nemo claudit, claudit et nemo
aperit. <strong>(VERS. 8.)</strong> <em>Ecce dedi coram te ostium apertum,</em>
<nobr><sub></sub></nobr> quod nemo potest claudere. Idcirco Dominus singulariter
sanctus ac verus dicitur, quia ad ejus comparationem
nullus est sanctus vel verax. Scriptum est
enim: Nemo mundus a sorde. Et item: <em>omnis homo
mendax</em> <strong>(Psal. CXV, 11)</strong>. Clavem autem David incarnationem
Redemptoris nostri accipimus, quam sumpsit
ex semine David. Ostium quod eadem clavis aperit
aut claudit, ipse est Christus; juxta illud:
<em>Ego sum ostium, et caetera.</em> <strong>(Joan. X, 9.)</strong> Sic enim
clavis et ostium sicut in Evangelio pastor, et ostiarius
simul et ostium vocatur. Ostium itaque apertum
est Christus secundum carnem natus, et passus, ac
die tertia suscitatus; apertum vero non incredulis,
sed credentibus. Hoc ostium claudere nitebantur Judaei,
cum caesis apostolis nuntiarent ne in nomine
<nobr><sub></sub></nobr> Jesu loquerentur; sed quia illo aperiente nemo claudit,
continuo responderunt: <em>Non possumus nos</em>
<em>quae audivimus non loqui</em> <strong>(Act. IV, 20)</strong>. Hoc Asianis
clausum apostoli aperire tentaverant; sed quia eo
claudente nemo aperit, prohibuit eos spiritus Jesu.
Potest et per <em>ostium apertum Scriptura intelligi, per
quam fidei gressibus ad Christum intramus.</em> Aperit
itaque ostium clave David, et nemo claudit, quia
Scripturae sacrae eloquia, quae per gratiam incarnationis
suae electos spiritaliter intelligere facit, nullo
Judaeorum velamine in eorum cordibus adumbrare
valet. E contrario Judaeis non credentibus claudit,
et a quoquam aperiri non potest. Hoc etiam moraliter
discuti valet: <em>quia modicam habes virtutem, et
servasti verbum meum, et non negasti nomen meum.</em>
<nobr><sub></sub></nobr> Hic non parva oritur quaestio; quomodo modicam
habeat virtutem, qui verbum Dei servat, et nomen
ejus non negat. Sciendum igitur quia juxta aestimationem
humanae infirmitatis dictum est, quia electi
cum multa per Christum possunt, parum se posse
praesumunt. Sic enim dicitur, <em>modicam habes virtutem,
tanquam diceretur, parvam te putas habere
virtutem.</em>
</p><p>VERS. 9.---<em>Ecce dabo de synagoga Satanae, qui
se dicunt esse Judaeos, et non sunt, sed mentiuntur.</em>
Ecce faciam illos ut veniant, et adorent ante pedes
tuos, et scient quoniam <em>ego dilexi te.</em> Hoc loco fides
praedicitur Judaeorum, juxta illud: <em>donec plenitudo
gentium introeat, et sic omnis Israel fiat salvus</em> (Rom.
<nobr><sub></sub></nobr> XI, 25); qui nunc Judaeos se esse dicunt, sed non
sunt, quia nomen quod exterius secundum litteram
gerunt, intus secundum spiritum amiserunt. Judaeorum
quippe nominis expressio, Christi est confessio.
Elia autem et Enoch praedicantibus, ante pedes Ecclesiae
adoraturi venient, quia actionis ejus exempla
imitando venerabuntur. <strong>(VERS. 10.)</strong> <em>Quoniam servasti
verbum patientiae, et caetera.</em> Verbum patientiae
est quod Dominus exemplo monstravit, cum in cruce
positus pro persecutoribus oravit, et verbis docuit
dicens: <em>In patientia vestra possidebitis animas vestras</em>
 <strong>(Luc. XXI, 19)</strong>. Quod autem sequitur, <em>et ego te servabo
ab hora tentationis quae ventura est in orbem
universum tentare habitantes in terra, ad Antichristi
tempora referendum est, sub quo tanta erit tribulatio,</em>
<nobr><sub></sub></nobr> quanta non fuit ab initio saeculi. Dura quippe
erunt corporum vulnera, sed graviora adversariorum
jacula [<em>Cod.,</em> miracula]. Sed sancti a tentatione deceptionis
reservabuntur, quia non provocabuntur ad
Christi negationem. <strong>(VERS. 11.)</strong> <em>Venio cito, tene quod
habes.</em> Cito se Dominus venturum dicit, ne quis in certamine
deficeret. Cito enim fit omne quod transit. Tenere
autem illum admonet coelestis vitae conversationem,
et reddit causam, subjungens: <em>ut nemo alius</em>
<em>accipiat coronam tuam.</em> In qua sententia electorum
numerum certum ac definitum videmus complecti;
stupenda prorsus consideratione intuentes, huic nec
addi quemquam posse nec minui.
</p><p>VERS. 12.---<em>Qui vicerit, faciam illum columnam in
templo Dei mei.</em> Templum Dei Ecclesia est, juxta illud:
<nobr><sub></sub></nobr> <em>Templum Dei sanctum est quod estis vos</em> <strong>(I Cor.
III, 17)</strong>. Et quia non solum praedicatores, sed et
boni auditores, de antiquo hoste triumphant; atque
in hoc versiculo omnis qui vicerit, columna in templo
Dei fieri perhibetur, fateri cogimur hoc esse columnam
quod templum, id est universalem Ecclesiam.
In eo vero quod subditur: <em>et foras non egredietur
amplius, aperte ostenditur quia Ecclesia jampridem
in juniore fratre al unitate fidei et operationis,
quam in prophetis sub lege tenuit, ad errorem
perfidiae et pravae actionis transierat;</em> sed occisione
vituli saginati recepta est. Aliter, in Adam omnes
exivimus tam Judaei quam gentes; sed introducti
victores ad secundum Adam, columna templi Dei efficimur;
quia per sanguinem ejusdem mediatoris
<nobr><sub></sub></nobr> nostri, antiqui hostis tentamenta superantes, illa
mandatorum stabilitate in superna sanctorum gloria
solidamur, quam in primo Adam amisisse probamur.
Sed nequaquam amplius foras egredimur,
quia nullis inimici suasionibus ab illa coelestis patriae
communi felicitate avellemur. Et nota quia Deum se
dicit habere, secundum humanitatem loquens. <em>Et
scribam super illum nomen Dei mei, et nomen civitatis
Dei mei novae Hierusalem quae descendit de coelo a
Deo meo, et nomen meum novum.</em> <strong>(VERS. 13.)</strong> <em>Qui habet
aures, audiat quid Spiritus dicat Ecclesiis.</em> Nomen
Patris supra vincentem scribi, est per adoptionem
Spiritus Filium ejus effici. Quo enim stylo scribitur,
nisi amborum gratia Spiritus? Unde Apostolus:
<nobr><sub></sub></nobr> <em>Ipse Spiritus testimonium reddit spiritui nostro
quod sumus filii Dei</em> <strong>(Rom. VIII, 16)</strong>. Hierusalem
vero, visio pacis interpretatur, quae de coelo a Deo
descendere perhibetur, quia electorum Ecclesia,
quae ad visionem supernae pacis passibus amoris
tendit, cum Domino, cujus corpus est, in uterum
Virginis praedestinata descendit: vel quia coelesti
gratia quotidie ejus numerus augetur. Nova autem
ideo vocatur, quia per baptismum et dilectionem
terreni hominis vetustate exspoliatur, et coelesti novitate
vestitur. Unde est illud: <em>transierunt vetera,</em>
<nobr><sub></sub></nobr> et ecce facta sunt omnia nova <strong>(II Cor. V, 17)</strong>. Hierusalem
ergo nomen super victorem scribitur, cum
sanctorum numero sociatur. Unde nobis haec omnia
sint, aperitur cum subditur, <em>et nomen meum novum,
subauditur, scribam;</em> illud scilicet quod eidem mediatori
accessit ex tempore, id est Christus. Hinc
nobis dignitas, hinc celsitudo provenit, hinc filii Dei,
hinc nova Hierusalem, hinc Christiani vocamur. Igitur
ubi totius summa salutis sonat, ibi tandem liber
debitum finem accipiat.
</p><p>LIBER TERTIUS. 
</p><p><nobr><sub></sub></nobr> VERS. 14.---<em>Et angelo Laodiciae Ecclesiae scribe:</em>
Haec dicit: Amen, testis fidelis et verus, qui est principium
creaturae Dei. Amen, verum interpretatur,
quod ad illam Veritatem redigendum est quae de se
ipsa ait: <em>Ego sum veritas</em> <strong>(Joan. XIV, 6)</strong>. Cum autem
Dominus multos et fideles et veros habeat testes,
apte singulariter ipse fidelis et verus dicitur, quia
in ejus comparatione nullus est fidelis et verax:
ille enim natura fidelis, et verax, et bonus est, nos
vero ejus participatione. Quomodo vero solus Filius
testis dicatur, cum tres sint qui testimonium dicunt,
in primo libro jam dictum est. Principium denique
creaturae Dei Filius dicitur, quia ab illo habent
cuncta existendi initium. Nam, sicut scriptum est: <em>Omnia
per ipsum facta sunt</em> <strong>(Joan. I, 3)</strong>. <strong>(VERS. 15.)</strong> <em>Scio</em>
<nobr><sub></sub></nobr> opera tua, quia neque frigidus es, neque calidus. Utinam
calidus esses, aut frigidus! <strong>(VERS. 16.)</strong> <em>Sed
quia tepidus es, et nec frigidus, nec calidus, incipiam
te evomere ex ore meo.</em> Frigidi sunt quos aut Judaeorum
perfidia, aut error gentilium tenet astrictos,
quoniam ille eos sua glacie constringit qui dixit:
<em>Sedebo in lateribus aquilonis</em> <strong>(Isa. XIV, 13)</strong>; e contra
calidi sunt quorum corda auster, id est Spiritus sanctus
adveniens calore fidei tangit, ut resoluta incredulitatis
duritia, et amisso erroris frigore, bonorum
operum flagrantiam emanent. Tepidus autem et ex
frigido solet fieri et ex calido, quia et alius a frigore
iniquitatis conversus ad perfectum justitiae fervorem
non transit; et alius a calore justitiae descendit ad
torporis ignaviam. Omnes igitur experimento didicimus,
<nobr><sub></sub></nobr> quia frigidum quid vel calidum facile in corpus
trajicitur; tepidum autem cum nausia ab ipso
ore projicitur. Sic sic (<em>Ita cod.</em>) doctores facilius
possunt infidelem ad fidem, aut perversum Christianum
ad fervorem boni operis trahere, quam tepidum;
ideoque deserunt eum, velut agricola infructuosam
terram linquit, et illam excolit de qua jam
spinas eruit et est fructuosa, vel illam quae adhuc
plena quidem est spinis, sed fructuosa futura praevidetur.
</p><p>VERS. 17.---<em>Quia</em> dicis quia <em>dives sum, et locupletatus,
et nullius egeo, et nescis quia tu es miser, et
miserabilis, et pauper, et caecus.</em> Quisquis pro rectae
fidei confessione se divitem jactat, nisi mala agere
desistat, non dives, sed pauper est; quod quia tepidorum
<nobr><sub></sub></nobr> quilibet non intelligit, recte miser, et miserabilis,
et pauper, et nudus et caecus a Domino redarguitur;
miser, quia semetipsum decipit; miserabilis,
quia non illud intelligit, quod se ipsum illudit; pauper
et nudus, quia veris virtutibus vacuus; sed pejus
quia nec conscius, unde et merito caecus. Sed
quia divina pietas aliquos ex tepidis ad fervorem justitiae
vocat, recte subjungitur: <strong>(VERS. 18)</strong> <em>Suadeo
tibi emere aurum ignitum probatum, ut locuples fias.</em>
Per aurum hoc loco incarnata Dei sapientia intelligitur,
de qua alibi dicitur: Accipite sapientiam sicut
aurum. Et bene hoc aurum probatum et ignitum
vocatur, quia Redemptor noster igne passionis examinatus
est. Et est 