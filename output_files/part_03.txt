pro Eanbaldo
Eboracensi nuper electo: his tamen negotiis confectis
rursus in patriam rediit, ut alibi diximus. 
</p><p>
</p><h4>CAPUT XI.</h4>
<em>Alia facta beati Alcuini Turonis.</em>
<p>CXXIII. Postquam beatus Alcuinus scholam monasterii
Turonensis, optima docendi discendique methodo
instructam, admodum celebrem reddidit, ac
plurimos scholares, ab exteris etiam regionibus venientes,
studiis litterariis apprime excoluit, fratrumque
ibidem degentium animos ab otio ad labores, et
<nobr><sub></sub></nobr> a vitae laxitate ad regularem observantiam arctioremque
disciplinam adduxit, ad se etiam pertinere
existimavit ut operi tam feliciter coepto firmitatem in
futura tempora procuraret. Quapropter de bonis quoque
temporalibus, sine quibus communitas religiosa,
studio litterarum et exercitio pietatis unice intenta,
conservari minime potest, sollicitus a regia potestate
chartas ac privilegia impetrare curavit, quibus bona,
possessiones atque immunitates, vel antea jam
concessae, aut imposterum concedendae ita firmarentur,
ne fratres ejusdem monasterii in quieto illarum
usu unquam a quovis hominum turbari possent.
</p><p>CXXIV. Confisus igitur solertissimus paterfamilias
de summa, quam multoties expertus est, Caroli
Magni clementia omnes antiquiores chartas privilegiorum,
immunitatum atque donationum pro ecclesia
S. Martini, ad alimenta pauperum et ad stipendia
monachorum olim traditas, et manibus regum antecessorum,
ipsiusque Pippini Caroli Magni genitoris
<nobr><sub></sub></nobr> roboratas, conquisivit, easdem regi relegendas exhibuit,
et ut ipse easdem sua quoque auctoritate firmare
dignaretur, suppliciter petiit. Non defuit rex
erga sacras hujusmodi fundationes semper largissimus,
piis hisce magistri sui petitis. Amplissimum
igitur praeceptum, seu, ut vocant, diploma expediri
jussit, quo non tantum quae prius ab antecessoribus
suis aliisque benefactoribus pro illo monasterio collata
fuere confirmantur, et de novo in regiam tutelam
recipiuntur; verum etiam sub gravi mulcta inhibetur,
ne vel fiscus regius, vel quaevis alia judiciaria
potestas quidpiam adversus illa privilegia et monasterii
ejusdem bona ac possessiones attentare praesumat,
etc. Exhibemus praecepti hujus exemplum
tomo II editionis nostrae, quod Lauduni datum censetur
ab aliquibus circa initium adeptae ab Alcuino
abbatiae; ab aliis vero anno 800, et ea fortassis occasione
impetratum qua Carolus Magnus anno eodem
orationis causa Turonis fuit, prout referunt
<nobr><sub></sub></nobr> illius temporis annalistae.
</p><p>CXXV. Eodem anno, regni scilicet Francici 32,
Longobardici vero 27, mense Junio, ad Alcuini instantiam
data fuere alia duo praecepta pro monasterio
Cormaricensi, cujus pariter regimen Alcuinus,
post Itherii primi illius fundatoris obitum, a Carolo
accepit. Itherius siquidem anno 791 in pago Turonico
ad Angerem (<em>l᾽Indre</em>) fluvium loco amoeno, qui
ab antiquis <em>Cormaricus appellatus est, cellam sancti
Pauli condidit,</em> decrevitque ibi ecclesiam in honorem
sanctae Trinitatis construere <em>cum tribus altaribus,
multasque res et possessiones pro stipendio fratrum
ibidem Deo servientium et consolatione peregrinorum
donavit, uti legitur in charta ejusdem Itherii apud
D.</em> Mab. in appendice tomi II Annal., pag. 714,
num. 32. Ibi rogat <em>successorem mox futurum et post
eum succedentes abbates, ut, quae ipse disposuit, et
nondum ad perfectum perducere potuit, ipsi ad divinam
Omnipotentis laudem,</em> et incrementum ipsius
<nobr><sub></sub></nobr> cellae perficiant atque conservent, et augere potius
velint, quam aliquid de rebus illi collatis subtrahere.
</p><p>CXXVI. Hanc piissimi sui decessoris admonitionem
beatus Alcuinus haud negligendam esse censuit.
Quapropter adepta abbatiae sancti Martini praefectura,
a qua cellam Cormaricensem dependere voluit Itherius,
curam suam eo impendit, primo ut omnia bona
et possessiones ad illam cellam collatae regia auctoritate
in perpetua tempora stabilirentur; secundo ut
idem locus traderetur monachis regulam sancti Benedicti
professis. De hujus monasterii constructione
jam antea ipse rex Carolus egerat per ipsum, puto,
Itherium cum Adriano I papa, ac postea etiam cum
Leone illius successore per Angilbertum, uti colligitur
ex epist. Caroli ad Homerum, quam dedimus
tom. II, in Appendice 1. De eadem re aliquoties Alcuinus
quid Romae vel in aula ageretur, ab Aquila
suo in epist. 52 (nunc 66) et 55 (nunc 69), anno 797
datis instrui desideravit. Alcuinus ergo a Carolo
<nobr><sub></sub></nobr> Magno licentiam impetravit in eadem cella S. Pauli
constituendi monachos, <em>qui regulariter secundum sancti
Benedicti statuta viverent;</em> ab eodem rege etiam
obtinuit primo, ut idem locus semper monasterio
S. Martini Turonensis, ejusque abbatibus unitus et
subjectus permanere deberet; secundo, ut bona ad
illum locum donata aut imposterum donanda inviolata
illi conservarentur. In alio praecepto Carolus
ad preces Alcuini privilegium concessit, «ut monachi
sub regula sancti Benedicti in illo monasterio degentes
libertatem haberent duas naves per Ligerim fluvium,
etc., huc illucque pro necessitatibus dirigendi,
ita ut nullum teloneum inde solvere tenerentur.»
Utrumque hoc praeceptum datum est anno 800,
mense Junio, Turonis, quando nempe Carolus, ut
supra diximus, orationis gratia ibidem morabatur.
</p><p>CXXVII. Primos monasterii hujus incolas, qui ibi
regulam sancti Benedicti profiterentur, Alcuinus
accepit e Gothia beati Benedicti abbatis Anianensis
<nobr><sub></sub></nobr> discipulos, quod ipse amicissimo suo Aquilae in epist.
92 (nunc 108) his verbis intimavit: «Noviter congregationem
quamdam feci, quasi octavo milliario a
monasterio sancti Martini, monachicae vitae et regularis
religionis, primo ex fratribus de Gothia, ubi
Benedictus abba regularem constituit vitam. At nunc
volente Deo aliqui veniunt sancta se devotione mancipantes.»
Cujus institutionis etiam Ardo sancti Benedicti
Anianensis discipulus in ejus Vita mentionem
facit, apud Mabill. Act. SS. Bened., saec. IV, part. I,
pag. 205, num. 36, his verbis: «Alcoinus quoque
ex genere Anglorum, ordine levites, sapientia clarus . . .
audita expertaque viri Dei sanctitatis fama,
inviolabili se illi charitate conjunxit, ita ut ex suis
epistolis ei saepe directis aggregatis in unum unus
conficeretur libellus. Datis itaque illi muneribus postulat
obnixe sibi monachos dari. Cui cum protinus
venerabilis Pater assensum praebuisset, equos misit,
qui eos ferrent: quos in monasterio, cui nomen Cormarine,
<nobr><sub></sub></nobr> quod aedificaverat, collocavit. Fuere et hi,
ut reor, viginti cum praelato sibi magistro. Ad quorum
bonum conversationis exemplum magna est aggregata
multitudo monachorum;» et quidem cum
tam celebri augmento, ut anno septimo Ludovici
Augusti, Caroli Magni filii jam quinquaginta monachi
ibi numerarentur, quibus ab eodem imperatore illo
anno 820, primum potestas facta est abbatem ex
suis secundum regulam sancti Benedicti eligendi,
cum consensu tamen abbatis et congregationis
S. Martini: quod deinceps ab Urbano II papa anno
1096 in concilio Turonensi ita confirmatum fuit, ut
electus abbas Cormaricensis de beati Martini sepulcro
baculum sumere deberet; eoque defuncto idem
baculus ad eumdem locum referri, ad perpetuam
ejus subjectionis memoriam; prout legitur in pontificiis
litteris, tom. I Spicilegii, apud Mab. Elogii beati
Alcuini num 57, pag. 176.
</p><p>CXXVIII. Ex his quae de introductione monachorum
<nobr><sub></sub></nobr> Benedictinorum in monasterium Cormaricense
retulimus, refellitur conjectura viri celeberrimi D.
Caroli le Cointe, qui tom. VI Annal. eccles. Francorum,
anno 791, num. 50, scribit: «Sub praeposito
(apud S. Martinum) vixerunt canonici; monachi vero,
qui relaxari noluerant, sub strictiori regula remanserunt,
ita tamen, ut abbate communi uterentur utrique
omnes, et uni parerent omnes, pro suo quisque
instituto. Inde Itherio abbati occasio data condendae
apud Cormaricum cellae, ubi monachos constituit,
atque dotavit, ut docet carta superius descripta,»
Itherii nempe, cujus supra num. 125 meminimus.
Idem vir doctissimus le Cointe ibid., num. 52, postquam
optime refellit fabellam de fratrum San-Martinianorum
exterminatione facta ab angelo una
nocte, subdit: «Caeterum ex quo Cormaricense monasterium
constructum ac dotatum fuit, illuc monachi
San-Martiniani confluxerunt; et Turonis in aede
San-Martiniana soli remanserunt canonici.» Enimvero,
etsi largiri velimus D. Cointio (quod ipsum
<nobr><sub></sub></nobr> tamen aptis testimoniis destituitur) in monasterio
S. Martini sub Itherio abbate simul convixisse monachos
atque canonicos; largiri tamen non possumus
eumdem abbatem cellam Cormaricensem eum in
finem construxisse, ut in illam transferrentur monachi
hactenus in monasterio Turonensi sub strictiori
regula consistentes; atque his eo translatis solos
canonicos ibidem remansisse. Certe etiam post Itherii
obitum, Alcuino illius monasterii sancti Martini
regimen obtinente, fratres illic degentes pene omnes
regulae monasticae fuere addicti, ut jam alibi ex D.
Mabillonio ostendimus, et ex praecepto Caroli Magni
pro eodem monasterio supra citato, dilucide patet,
in quo nulli praepositi vel Canonici, sed solum abbas
et monachi memorantur. Deinde ex testimonio Ardonis,
atque ex ipsa epistola Alcuini ad Aquilam priori
numero exhibitis demonstratur, monachos Cormaricum
non ex monasterio S. Martini, sed e schola
S. Benedicti Anianensis fuisse assumptos; non ab
<nobr><sub></sub></nobr> Itherio, sed ab Alcuino ibi constitutos: «Noviter,
inquit Alcuinus, congregationem quamdam feci . . .
primo ex fratribus de Gothia, etc.;» non ergo prius
eos ab Itherio introductos invenit.
</p><p>CXXIX. Ex monachis, quos beatus Benedictus abbas
Anianensis Cormaricum misit, unus memoratur
<em>Sigulfus, qui propterea distinguendus est a Sigulfo
Alcuini discipulo ex Anglia adducto, ut jam alibi
monuimus.</em> Hujus vero Sigulfi Cormaricensis meminit
Vitae Alcuini scriptor cap. 11, num. 20, fraudem
referens ductorum et corruptorum vini, ab Alcuino
pro fratrum Cormaricensium, quos diligebat, solatio
submissi, quam fraudem Alcuinus, usus officio ejusdem
Sigulfi, deprehendit et redarguit. Venit posthac
beatus Alcuinus identidem ad illud monasterium,
scholasque ibi institutas invisit, uti colligitur ex carmine
olim inter Alcuiniana sub num. 222 edito, nunc
ad dubia rejecto, tom. II nostrae edit., ubi videas
nostras notas. In alio carmine, quod inter genuina
<nobr><sub></sub></nobr> Alcuini exhibemus sub num. 106, item tom. II, cella
Cormaricensis prae magnis urbibus laudatur ob studia
litterarum et vitae temperantiam ac sobrietatem.
Subsistit hoc monasterium etiamnum sub celeberrima
congregatione Benedictina sancti Mauri, ut testatur
D. Mabillonius in Elogio beati Alcuini, num.
57. Verum de his plura commentari non est hujus
loci.
</p><p>CXXX. Paulo ante obitum, uti censet D. Mabillonius
Annal. lib. XXVII, num. 30, beatus Alcuinus, in
celeberrimo loco pagi Tricassini inter duos pontes
et duas aquas Sequani, <em>Duodecim Pontes appellato,
xenodochium seu hospitales, ut vocant, domos, in
gratiam pauperum, maxime vero peregrinorum instituit
ditavitque:</em> cujus fundationis litteras ab Alcuino
confectas exhibet idem Mabillonius in cit. Elogio
num. 59, quas, ne quidpiam ad opera ac pietatem
tanti viri pertinens desiderari possit, huc referre
placuit.
</p><p><nobr><sub></sub></nobr> <em>Litterae donationis beati Alcuini pro xenodochio
Duodecim Pontium.</em>
</p><p>In nomine Domini, qui regnat in perpetuum.
</p><p>Ego Alcuinus, licet indignus, rector atque gubernator
monasterii rerumque sancti Martini praeclarissimi
confessoris Christi, has litteras jussu et decreto
Domini Caroli serenissimi imperatoris dictavi, ne in
posterum a successoribus meis vel a qualicunque
persona partibus subter insertis valeat fieri deinceps
ulla inquietudo. Decrevi siquidem Deo Christo inspirante,
Dominoque Carolo favente, hospitale in loco
celeberrimo, qui vocatur XII Pontes, ad susceptionem
peregrinorum ob eleemosynam construere praefati
domni imperatoris, prolisque ejus et omnis ejus
prosapiae ac statu exercitus Francorum. Quod ita et
feci, accipiens a domino meo terrae portiunculam
inter duos pontes et duas aquas Sequanae fluminis,
sicut in sua auctoritate infra terminationem continetur:
<nobr><sub></sub></nobr> in qua construxi oratorium beatissimae Dei
genitricis Mariae, hospitalesque domos ad perpetuam
peregrinorum susceptionem, ut praefati sumus. Addidit
quoque inidem dominus meus cum conscriptione
et instrumento litterarum, sanctique nominis
sui auctoritate, terram in Rhemense Campania decem
manentium, ubi dicitur Marmorico Villa. Sed
et Leotardus vir nobilis ex suo proprio tradidit in
eleemosynam sibi perpetuam terram et possessiones
duobus in locis, id est, in Ferroco et Marniaco. Sed
et Frambertus presbyter aliquid tradidit in loco qui
dicitur Brituaria. Suus quoque nepos, nomine Marato,
sub venditionis titulo in loco, qui dicitur Mariniaco,
cui dedi quatuor libras argenti. Deinde per
auctoritatem domni imperatoris tradidimus ad eumdem
locum, in loco, ubi dicitur Patiaco et villa Dofio
et Muerneto, sicut in donatione ordine continetur:
et in alio loco, ubi dicitur Patiaco super Igrua seu
et in Curcella et in villa Cavanno, quod Sigbertus
et ejus parentes sancto Martino delegaverunt. In
<nobr><sub></sub></nobr> villa quoque Collorio et in valle Flaviacense atque
Muilliare, quae Adalbertus filius Beringarii ad vicem
Germani sui Ermenfredi partibus ejusdem sancti
delegaverunt, sicut in legalibus singulis donationibus
continetur, ad ea loca aspicientes vel pertinentes,
omnia ex omnibus. Alii quoque homines ingenui
illis habitantes in partibus dederunt portiunculas
terrarum perpetuo jure in locis diversis, ut est
in monte Gratiano, etc. Haec omnia legitime possessa
atque habita ad praefatam pertinentia Ecclesiam
beatae Mariae, ratione infra scripta interposita,
perpetuo jure ob eleemosynam Domini nostri atque
meam trado ideo Jesu Christo et sancto Martino, ad
pauperum perpetuam susceptionem, ut solatia ibi iter
agentes habeant perpetua consuetudine, secundum
possibilitatem et benedictionem Domini, quam credo
per intercessionem beatae Mariae et sancti Martini
daturus est loco illi, rebusque ad eum pertinentibus,
per eleemosynam Domini mei regis Caroli, ejusque
<nobr><sub></sub></nobr> perpetualiter prolis, regumque Francorum, atque in
remedium animae meae, et prosperitatem successorum
meorum, sanctaeque familiae sancti Martini salutem.
Obsecrans per nomen et majestatem sanctae Trinitatis,
atque per sanguinem redemptionis nostrae, nec
non et per terribile judicium, in quo rationem redditurus
est unusquisque fidei suae et omnium operum
suorum, ut haec domini mei traditio meaque donatio,
atque ibi susceptio peregrinorum fiat aeternaliter
firma et inviolabilis perpetuo jure sub defensione
et dispensatione abbatum sancti Martini maneat, et
haec in beneficio alicui non tradatur, sed fidelibus
Deumque timentibus in ministerium sub regimine
deputetur. Quem specialiter obtestor per sanctae
crucis sanctaeque Trinitatis communionem, ut fideliter
provideat, dispensareque faciat pauperibus,
quidquid in illis terrarum portiunculis Dei benedictio
fecerit fructificare, faciat et omnibus tam praesentibus
quam futuris principibus, potestatemque agentibus,
<nobr><sub></sub></nobr> ut postquam domini nostri amantissimi imperatoris
auctoritatem atque meam legere audierit, ut
sine perturbatione nostrae decretum voluntatis stabile
faciat permanere: quatenus et ipse particeps
mereatur effici hujus benedictionis in aeternum, nobiscum
credens, quod crediturus huic assertioni
consentiens, sibi aeque per Dei misericordiam in
eleemosynam proficere, sicut et mihi, qui haec,
auxiliante Deo, primusque omnium disposui fieri.
Larga est et benignissima bonitas Domini et Redemptoris
Dei nostri, qui unicuique bonae voluntatis
et integrae fidei redditurus est mercedem perpetuam.
Haec sola chartula in omnibus locis et placitis pro
ecclesiasticis donationibus, cessionibus, praestariis
et vindicationibus, sufficere potest, tametsi sub praesentia
fidelium Deique cultorum perlecta fuerit,
quos adjuro per nomen aeterni Dei et suae redemptionis
auctoritatem atque baptismi gratiam, quam
ab ipsis cunabulis percipere meruerunt, ut quicunque
hanc audierit scripturam, assensum praebeat,
<nobr><sub></sub></nobr> juxta suam possibilitatem vel potestatem sibi collatam,
huic nostrae donationi, ne forte si non fecerit,
ratiocinaturus cum sancta Maria et sancto Martino
me accusante; sed ad vicem pauperum et peregrinorum,
rationem suae damnationis percipiat in judicio
futuro, cum venerit Christus in majestate sua
judicare omnes actus humanos. Quae charta ut . . . . . .
cum suis possessiunculis ab omni comitum, vicariorum,
et judicum, totiusque potestatis impedimento
et obnoxiatione maneat, et ut robustius credatur,
Dominus meus manu sua, meliusque cera annuli sui
subterfirmare dignatus est, ne aliquis eam sacrilegus
vel temerarius quidquam eorum, quae in ea inserta
sunt, irritare praesumat.
</p><p>CXXXI. Has litteras Mabillonius edidit Act. SS.
saec. IV Bened., p. 177, ibique sequentem notam addidit:
«Nulla temporis nota in membrana ex qua
hoc exemplum transcriptum est. Xenodochium istud
postea Ingelwinus abbas Martinianus attribuit monasterio
<nobr><sub></sub></nobr> Cormaricensi, <em>quo monachi ipsius coenobii et
ipsum in pristino statu restituerent, et pauperes ibi
juxta priorem praefinitum numerum, vigenarium scilicet,</em>
<em>semper in omnibus victualibus et caeteris studiis
fulcirent, atque ob paganorum insecutionem inibi perfugium
suae salutis habere possent, ut legitur in diplomate
Caroli Calvi dato Vermeriis XIII Kal.</em> Julii, indict.
13, anno 25 regni ejus. Nunc in eo loco, qui
Pontes (<em>Ponte</em>) dicitur, est prioratus abbatiae Cormaricenae
subjectus». Has litteras idem Mabillonius
Annal. Bened. lib. XXVII, n. 30, refert ad annum
804, et paulo ante obitum suum ab Alcuino datas
fuisse censet.
</p><p>CXXXII. Demum vir beatus, diligens decorem domus
Dei, et sacrarum reliquiarum cultor devotissimus
sacris aedibus reficiendis, struendisque oratoriis
operam impendit, prout ipse scribit in epigrammate
116, in his versibus:

</p><p>Haec, tu quam cernis, praeparata domuncula, lector,<nobr><sub></sub></nobr> Relliquias propter sacras jam condita constat, . . Jusserat Albinus vates haec tecta parare.

Et in Epigrammate 118 ita canit:

</p><p>Albinus veniens peregrino vatis ab orbe . . . Hic diruta diu camerarum culmina jussit, Ut cernis, lector, totam renovare per aulam. Hic loca relliquiis statuens aptissima sacris, Sanctorum requies certos ut haberet honores
Ut decet in terris venerari sancta piorum
Quos Deus in coelis voluit regnare per aevum.
</p><p>Quae hic de dirutis camerarum culminibus dicuntur,
de cameratis basilicae Turonensis oratoriis
intelligi vult D. Mabillonius lib. XXVII Annal., pag.
361. 
</p><p>
</p><h4>CAPUT XII.</h4>
<em>Beati Alcuini corporalis infirmitas et abdicatio praefecturae.</em>
<p>CXXXIII. Quamvis beatus Alcuinus, postquam per
<nobr><sub></sub></nobr> indulgentiam augusti sui discipuli ac benefactoris
munificentissimi ab aula ad monasterium suum Turonense
discessit jam a frequentioribus aulae negotiis
et curis saecularibus fuerit liberatus, necdum tamen
ibidem illa quiete frui illi licuit, ad quam diu suspirabat,
et quam sibi senio gravato necessariam esse
existimabat ad negotium omnium maximum animae
nempe suae serio tractandum, rationesque vitae suae
transactae ineundas, ut sibi viam pararet in occursum
Domini, districti Judicis. Enimvero plurimis etiam
in hoc suo secessu laboribus occupatus, imo distentus
fuit, qui illum de quiete ad quam suspirabat, vix
cogitare permittebant. Scholarum studiique litterarii
restauratio; variorum tractatuum in sacram
Scripturam de Christianis dogmatibus, de doctrinis
moralibus, etc., compositio; exemplarium sacrae
Scripturae correctio; discipulorum ad ipsum concurrentium
instructio; epistolarum in rebus saepe magni
momenti ad reges, episcopos, principes, monachos,
<nobr><sub></sub></nobr> discipulos, amicos exaratio; disciplinae religiosae
apud Turonenses reformatio; ecclesiarum ac
reliquorum monasteriorum suae curae creditorum
sollicitudo vix horam reliquere vacuam, quam sibimet,
suis commodis ac quieti posset impendere. Insuper
a rege Carolo, qui illius consuetudine summopere
delectabatur, nunc variis quaestionibus enodandis
fatigabatur; nunc pro consiliis ejus exquirendis
ad palatium vocabatur: quod tandem viro seni et
laboribus fracto, multis corporis infirmitatibus sensim
accedentibus, perquam grave accidit; de qua
re aliquoties in epistolis suis conqueritur, et ut
apud S. Martinum quiete optata frui sibi permittatur,
a rege deprecatus est. Sic in epistola 81 (nunc 96),
data, ni fallimur, anno 799, supplicat, ne longum ac
laboriosum iter, Romam futuro anno a rege ad dissidia
Romanorum componenda suscipiendum, quod
jam hoc anno rex post Leonis papae adventum ac
reditum constituerat; et ad quod ipse quoque a rege
invitatus fuerat, subire cogatur. «Nullatenus, inquit,
<nobr><sub></sub></nobr> infirmum et quotidianis fractum doloribus corpusculum
meae fragilitatis illud iter perficere posse arbitror.
Desiderium jam habuissem, si potestas esset peragendi.»
Illud ipsum suum desiderium atque aegritudinis
impedimentum postea etiam significavit Aquilae
seu Arnoni archiepiscopo Salisburgensi in epist.
92 (nunc 105), ubi dolorem suum exprimit, quod
ab hoc itinere et ab optata diu occasione Leoni summo
pontifici tot modis afflicto suis officiis inserviendi,
<em>corpusculi sui fragilitate, multis molestiarum
sarcinulis praegravati, impediatur.</em>
</p><p>Deest illa Caroli regis epistola, qua Alcuinum ad
iter Romanum, anno 800 secum ineundum, invitavit;
deest pariter altera ejusdem, qua Alcuino ab illo
itinere sese excusanti exprobrat, quod <em>fumo sordentia
Turonorum tecta Romanorum auratis arcibus praeponeret;</em>
utriusque tamen Alcuinus meminit in epist. 93
(nunc 109). Acquievit nihilominus rex magistri sui
precibus, mandans tamen, ut ipso apud S. Martinum
<nobr><sub></sub></nobr> quiescente <em>pueros suos, servos scilicet ac vasallos,
uti interpretamur, qui munera ejus deferrent, ad comitatum
ejusdem itineris mittat, ad quod Alcuinus
magna cum confidentia in regis clementiam respondit
ibidem:</em> «De pueris vero nostris, quos pedibus
paternis Romam pergere praecipis, velim scire quando
vel ubi vel quibus comitantibus vestrae beatitudini occurrere
debeant. . . Fateor quidem, vobis jubentibus
et juvantibus laboris mei possunt inire sudorem. Munera
vero mea illis necdum concedo, quae vestra frequenter
largitate accipere solebam.»
</p><p>CXXXIV. Alcuinus ergo hac vice in monasterio
suo quietus permanere permissus, etiam de adjutoribus
in regimine monasteriorum sibi ex discipulis suis
eligendis, ac de deponendo penitus onere pastoralis
curae consilia iniit, quo nempe liberius ad mortem,
quam assidue ante mentis oculos suspectam habebat,
se praepararet. Id faciendi licentiam a rege petiit
et impetravit. Ea de re amicissimo suo Aquilae in
<nobr><sub></sub></nobr> epist. 176 (nunc 159), quae data est anno 800, postquam
Felix Urgellitanus in concilio Aquisgranensi
anno praeterito haeresis convictus et postea curae ac
custodiae Laidradi episcopi Lugdunensis traditus
fuit, scripsit his verbis: «Deinde ut scias quanta
misericordia mecum a Deo peracta est; nam rebus
omnibus, quae habui per loca diversa, adjutores mihi
ex meis propriis filiis elegi, annuente per omnia suggestionibus
meis domino meo David.» Quod ipsum in
epist. 175 (nunc 158) dilectis suis discipulis Calwino et
Cuculo intimavit, scribens: «Nos vero, sicut dixi Cuculo,
deposito onere pastoralis curae quieti sedemus
apud sanctum Martinum, spectans, quando vox veniat:
aperi pulsanti, sequere jubentem, exaudi judicantem.»
In illa partitione monasteriorum, coenobium
San-Martinianum obtigit Fredegiso seu Fridugiso
diacono, cognomento Nathanaeli; monasterium vero
Ferrariense Sigulfo vetulo, de quibus supra cap. 4
plura diximus. Mirum vero est, inquit D. Mabillonius
<nobr><sub></sub></nobr> in Elogio, cap. 10, num. 62, cur utrumque illud
monasterium canonicis duobus commisit. Nam Fridugisus
et Sigulfus canonici erant tametsi Sigulfus
canonicum habitum postea mutavit, ut scribit Lupus
in epist. 29. In cellam S. Judoci successit Alcuino
Warembaldus, cui privilegia Leo III papa confirmavit,
uti legitur in Gallia Christiana, tom. IV, quae
tamen cella deinceps sub Lupo abbate monasterio
Ferrariensi restituta et unita fuit, ut ex epist. 61
ejusdem Lupi ad Guigmundum refert D. Mabillon.
libro XXXIII Annal., num. 76. Abbatum qui proxime
post eumdem Alcuinum monasterio S. Lupi
Trecensis praefuerunt, hodie nomina desiderantur,
ut ait le Cointe, tom. VII, ad an. 804, num. 66.
</p><p>CXXXV. Idem vir celeberrimus Cointius l. c., n.
67, scribit a neotericis in controversiam vocari,
utrum Alcuinus ad obitum usque functus sit abbatis
officio; an vero senio et aegro corpore fatigatus ante
hunc 804 annum, quo decessit, inter suos discipulos
monasteria sibi commissa diviserit. Ipse D. Cointius
<nobr><sub></sub></nobr> illorum opinioni astipulatur qui Alcuinum aiunt usque
ad obitum suum monasteriorum illorum regimen retinuisse;
quod vir doctus probare conatur ex variis
epistolis ab Alcuino annis 800, 801, et serius ad Carolum
scriptis, in quibus quidem <em>a saecularibus negotiis
expediri se velle significavit;</em> de suscipiendo vero
monachatu aut abdicandis abbatiis nullum adjecit
verbum; imo inter canonicos San-Martinianos et vivere
et mori velle desideravit. «Quapropter onera
saeculi, pergit Cointius, num 69, quorum partitionem
in discipulos post crebras postulationes tandem obtinuit,
distinguenda sunt a coenobiorum administratione,
quae <em>saecularibus occupationibus accenseri non
debet, nisi facta collatione cum privata tranquillaque
monachi vita.</em>» Addit vir doctus, Sigulfum vetulum,
qui post Alcuinum Ferrariensem abbatiam
obtinuit, Turonis, unde monasterium illud procul dissitum
est, teste Vitae Alcuini scriptore, Alcuino usque
ad obitum adfuisse. Monasteria ergo (ita ibi
<nobr><sub></sub></nobr> concludit le Cointe) quae commissa fuerant Alcuino
ante hujus obitum inter discipulos a Carolo imperatore
divisa non existimamus.
</p><p>CXXXVI. Verum his difficultatibus, quae obmovet
celeberrimus hic scriptor, non obstantibus, inhaerendum
esse credimus testimoniis superius ex epistolis
175 (nunc 158) et 176 (nunc 159), quas nunc primum
editas D. Cointius non vidit, relatis; quibus docemur
Alcuinum quatuor aut tribus saltem annis ante obitum
suum non tantum ab occupationibus saecularibus,
verum etiam <em>ab onere pastoralis curae, quae certe ab
administratione coenobiorum haud distinguenda est,
fuisse expeditum, et in electos in adjutorium discipulos
curam quoque pastoralem seu directionem animarum
transtulisse.</em> Nec difficultatem habet quod Sigulfus,
cui in illa partitione Ferrariensis abbatia
procul Turonis distans collata est, ultimis vitae Alcuini
annis, atque etiam illo ipso die quo ipse e vita
migravit, Turonis commoratus sit; sicut enim Alcuinus
<nobr><sub></sub></nobr> eamdem abbatiam multis annis absens administravit,
ita idipsum Sigulfus facere, aut saltem aliquoties
ad magistrum suum, summopere illi affectum
venire ac praesertim in ultimo agone, ipso forte Alcuino
postulante, assistere potuit. Nec favet opinioni
D. le Cointe, quod Alcuinus in epistolis ad Carolum
anno 800 ac serius scriptis nullum verbum de suscipiendo
monachatu, aut abdicandis abbatiis adjecerit,
sed <em>inter canonicos San-Martinianos vivere et mori
desideraverit:</em> enimvero ex testimonio Vitae ipsius
scriptoris habemus, quod diu antea desiderium habuerit,
quietam et tranquillam vitam inter monachos
S. Bonifacii Fuldenses ducendi; et quod monasteriis
suis inter discipulos divisis deinceps vitam duxerit
«monasticae haud inferiorem, unice jejuniis, orationibus,
carnis mortificationi, eleemosynis, psalmorum
ac missarum celebrationi, aliisque virtutibus intentus,
quibus possibile est humanam ornari naturam.» Vitae
cap. 8, num. 14. Nullibi etiam scribit Alcuinus, ut
praetendit D. le Cointe, quod desideret et vivere et
<nobr><sub></sub></nobr> mori inter <em>canonicos;</em> verum inter <em>fratres S.</em> Martini,
qui, ut alibi saepius insinuavimus, sub illius regimine
regulam profitebantur monasticam. Demum etiam
epistola 38 (nunc 43) Alcuini ad Carolum non favet
opinioni D. Cointii; quamvis enim ex illa epistola
colligatur, Alcuinum ex tempore quo scripta est scholam
Turonensem rexisse, variisque disciplinis docendis
occupatum fuisse, levis tamen est viri docti conjectura,
illam epistolam ad annum 801, quo Carolus
jam erat imperiali corona redimitus, ex ea solum ratione
referentis, quod illius <em>regnum</em> ibi <em>imperiale
nominetur:</em> «Ut plurimos, inquit, ad profectum sanctae
Ecclesiae et ad decorem <em>imperialis regni vestri
erudiam.</em>» Longe enim verosimilius est, ea Alcuinum
scripsisse paulo postquam scholam Turonensem regendam
suscepit, prout ad eamdem epistolam notavimus,
<em>regnum</em> vero <em>imperiale ibi nihil aliud significare
videtur, quam regnum amplissimum cum illimitata
imperandi potestate:</em> eodem sensu regnum
<nobr><sub></sub></nobr> Caroli aliquoties a scriptoribus, imperium dicitur,
antequam ipse imperator fuisset coronatus, sicut Paulinus
patriarcha Aquileiensis initio Sacrosyllabi ait,
concilium Francofordiense anni 794 <em>imperii ejus decreto
convocatum fuisse.</em>
</p><p>CXXXVII. Beatus igitur Alcuinus, ea qua diximus
ratione ex regis licentia a saecularibus negotiis simulque
a cura pastorali solutus, senii morborumque
molestiis crescentibus ferventius sese ab anno 801
ad obitum atque ad rationem supremo judici reddendam
disposuit. Carolus nihilominus Augustus illius
discipulus adeo ejus doctrinis ac consiliis assuetus et
captus fuit, ut omnibus modis virum etsi continuo
infirmitates suas corporales praetendentem a sua solitudine
avocare, et ad aulam, pro emergentibus abs
dubio causis, pertrahere tentaret, quod ex quibusdam
epistolis post annum 800 scriptis intelligimus. In
epistola 104 (nunc 132), anno 801, ad Carolum scribit:
«Ecce Flaccus effeto corpore, militaris cingulo
<nobr><sub></sub></nobr> laboris deposito, secundum piissimum domini sui
David consilium Deo soli quieta pace servire toto elegit
desiderio: quid iterum pugnare cogitur, et sub
fasce armorum desudare, quae infirmi corporis denegat
fragilitas de terra tantummodo levare.» Et in
epist. 106 (nunc 134) eodem, ni fallar, anno vel aliquo
posteriori scripta, etsi optasset transactis diebus
vel semel adhuc videre posse regis faciem, nunc tamen
«supplex suppliciter, humilis humiliter, devotus
devote supplicat, ut sibi liceat apud S. Martinum
suam instantiam agere, quia, inquit, valde infirmatus
corpore nil aliud itineris vel laboris perficere valeo . . . .»
De eadem vocatione ad palatium et ad dominum
regem, deque corporis infirmitate illud obsequium
prohibente, de deposito onere saecularis
negotii, deque terrore divini judicii, cui se jam propinquare
sentiebat, Aquilam suum certiorem reddit
in epistolis 108 (nunc 145) et 109 (nunc 144), et in
priore ipsum ad se invitat in domum S. Martini acturus
<nobr><sub></sub></nobr> cum ipso consilia de praeparatione animae suae ad
mortem et ad divinum judicium; «hisque, inquit,
transactis inter nos consiliis (quod sine lacrymis non
dico) ultimum vale fiat inter Aquilam et Albinum.»
Et in epistola 191 (nunc 161) anno 801 huic suo amico
prae aliis dilecto significat, quod per Pascha febrium
acerbitate pene ad desperationem vitae adductus fuerit;
«sed, inquit, misertus est mihi Dominus ob
preces servorum suorum: sed remanet quotidianus
labor ejusdem castigationis, non tamen usque ad periculum
vitae, sed usque ad emundationem, ut opto,
delictorum meorum.»
</p><p>CXXXVIII. Demum infirmitatibus sui corporis in
dies incrementum accipientibus, dissolutionem sui
corporis non procul abesse judicans, sui muneris esse
existimavit ut ante obitum maximo suo in terris benefactori
Carolo Augusto debitas gratias ageret pro
ea pietatis ac benignitatis largitate, qua se a primo
adventus sui in Franciam tempore cumulavit: quod
et fecit per epist. 106 (nunc 134): «Quid enim, ait
<nobr><sub></sub></nobr> ibidem, addi potuit felicitati peregrinationis meae vel
vestrae bonitatis judicio super me minus digno his
omnibus donorum largitionibus: vel quales gratiarum
actiones vestrae misericordiae condignas persolvere
possum, nisi perpetua piae orationis sedulitate misericordissimi
Dei omnipotentis clementiam deprecari.»
Quam deinde gratiarum actionem in carmine eidem
epistolae subjuncto repetit, atque ibidem Davidi suo
ultimum vale dicit, ita canens:

</p><p>Multiplici Christus reddat tibi munera mitis
<br>In me quot bonitas contulit ecce tua. Gramina quot tellus habeat, vel littus arenas, 
<br>Tot miserante Deo, David! habeto vale.
</p><p>CXXXIX. Nescio an non huc pertineant versus
carminis 6 Caroli ad Alcuinum, quod inter carmina
huic suppositare censemus tom. II, in quibus Carolus
dilecto suo magistro felicem ex hoc mundo exitum
precari videtur:

</p><p><nobr><sub></sub></nobr> Doctor amate, . . . volui quapropter in odis
O venerande tuam musis solare senectam . . . Inque Dei cultu vigeas virtutibus almis
In meliora tenens sanctae vestigia vitae, Donec et aetherei venias ad culmina regni
Congaudens sanctis, Christo sociatus in aevum. Meque tuis precibus tecum rape, quaeso magister
Ad pia, qua tendis, miserantis culmina Regis. 
</p><p>
</p><h4>CAPUT XIII.</h4>
<em>Beati Alcuini obitus, tumulus, epitaphium, memoria
in fastis.</em>
<p>CXL. Celeberrimus igitur hic potentissimi olim
regis ac imperatoris Caroli Magni totiusque nationis
Francicae ac Germanicae magister Alcuinus, cujus
hucusque gesta ac merita retulimus, ac levi stylo
adumbravimus, dies suos demum, postquam inter
plurimos labores pro Ecclesia et republica exantlatos
consenuit, complevit, metamque illam, ad quam
<nobr><sub></sub></nobr> omnes mortales properamus, attigit. Hoc sentiens vir
piissimus toto desiderio concupivit dissolvi et esse
cum Christo: atque ut hanc quoque metam feliciter
attingeret, nihil non egit quo Deum per opera poenitentiae
et per sanctorum suffragia sibi redderet placabilem.
Quapropter ut mors, quam mente sibi propinquam
repraesentabat, etiam ante oculos illius
continuo versaretur, locum sibi elegit in quo post
obitum requiesceret, ad quem vespertinis horis accedens
<em>Hymnum sanctae Mariae evangelicum,</em> seu canticum
<em>Magnificat, decantare solebat cum antiphona:</em>
<em>O clavis David, etc.,</em> qua Ecclesia in officio septem
diebus ante festa natalia Domini utitur, suspirans:
<em>Veni et educ vinctum de domo carceris, sedentem in
tenebris et in umbra mortis.</em> Cui devotioni etiam versus
quosdam ex psalmis addidit desiderium aeternae
beatitudinis suggerentes, qui recensentur in Vita ejus
Cap. 14, num. 24.
</p><p>CXLI. Tempus Quadragesimae, quod semper cum
<nobr><sub></sub></nobr> maxima devotione et cum carnis ac spiritus contritione
celebrare solebat, maxime etiam nunc opportunum
esse judicabat, quo sese non tantum ad paschalem
solemnitatem, verum etiam ad aeterna gaudia
praepararet. Desiderio vero tenebatur, ut gratia divina
adjuvante vitam per totam illam solemnitatem
protrahere, ac demum eo die quo totum opus Redemptionis
nostrae per adventum Spiritus sancti completum
ac confirmatum fuit, ex hac vita migrare posset;
quod etiam obtinuit. Nocte igitur festi Ascensionis
Domini, ut Vitae illius scriptor testatur loc. cit.,
num. 28, gravi languore, ita ut etiam loquela destitueretur,
fatigatus in lectum decidit, «et accidente
paralysi, VII Idus Maii feria V ad vesperam post solis
occasum,» uti habent Annales Masciacenses inferius
referendi: ipso die Pentecostes, peracto matutinali
officio, jam fulgente aurora, ea hora qua alias ad
missas cum suo Sigulfo levitice celebrandas ingredi
consueverat, ejus anima carne soluta est, XIV Kal.
<nobr><sub></sub></nobr> Junii anno ab incarnatione Domini 804, prout diserte
testatur Vitae ejus scriptor. cap. 15, num. 29, cui
concordant omnes scriptores posteriores, veteresque
Annales Lambeccii, Petavii, et alii apud Bouquet
tom. V Script. Rer. Gallic., ubi pag. 16, not. (k) ex
cod. Masciacensi obitus Alcuini ita refertur: «Obiit
Alchuinus XIV Kal. Junii, feria I Pentecostes, inlucescente
die, luna VI, anno Incarn. Domini 804, indict.
12, anno 36 regnante domno Carolo; accidente
paralysi VII Idus Maii, fer. V, ad vesperum, post solis
occasum luna XXV.» Super locum in quo decessit vir
beatus, globus igneus visus est Josepho archiepiscopo
Turonensi et aliis multis; et cuidam solitario in Italia
posito, ipsa exitus ejus hora, ostensus est coelestium
levitarum coetus, in quorum medio Alcuinus splendissima
indutus dalmatica coelum conscendere conspectus
est, uti narrat Vitae scriptor cit. cap. 15,
num. 30.
</p><p>CXLII. Celeberrimus scriptor D. Mabillonius,
quamvis diem obitus a Vitae scriptore signatum retinendum
<nobr><sub></sub></nobr> esse fateatur, annum tamen ex quibusdam
argumentis et conjecturis corrigendum, et Alcuini
Vitam ad annum saltem 809 protrahendam esse existimabat
in elogio, cap. 13, num. 71. Verum re maturius
considerata animadvertit argumenta in favorem
suae opinionis ibidem prolata auctoritati apertoque
testimonio aequalis Vitae scriptoris ac veterum Annalium
non tantum rerum Francicarum, sed etiam Germanicarum
praevalere non posse; ac propterea hanc
suam opinionem correxit in additionibus et correctionibus
ad partem I saec. IV Bened., pag. 767, ubi
totum numerum 77 ejus elogii deleri et sequentia
reponi voluit: «Quae hactenus retuli de anno quo
Alcuinus vita functus est, difficultatem habent quidem;
at praeferenda est Vitae ejus auctoritas ab homine
aequali profecta, maxime cum ei suffragentur
veteres annales, non solum rerum Francicarum, sed
etiam Germanicarum. In his plurimum apud me valent
Annales Fuldenses veterrimi, quos novos appellat
<nobr><sub></sub></nobr> Lambecius in tom. II Bibliothecae Caesareae, ubi
typis excusi sunt. Porro Alcuini obitum ad Caroli
Magni annum regni 36, qui Christiano 804 respondet,
ita referunt isti Annales: «XXXVI <em>Alcuinus</em> XIV <em>Kal.</em>
Maii (leg. <em>Junii</em>) obiit. Hoc proinde anno ejus obitus
indubitanter collocandus est.» Ita vir modestissimus.
Quod si advertere voluissent Bollandi continuatores,
inquit D. Mab. lib. XXVII Annal., num. 71, operam
non lusissent in hac opinione refutanda, quod fecerunt
tom. IV Maii in Comment. praevio ad Vitam beati
Alcuini, num. 5. Ne igitur et nos operam ludamus,
in refellendis viri celeberrimi argumentis, quae jam
ipsemet deseruit et quae nullum posthac sectatorem
repererunt, immorari nullum erit operae pretium.
</p><p>CXLIII. Josephus tunc archiepiscopus Turonensis,
qui, ut diximus, in beati viri obitu globum igneum
super ecclesiam sancti Martini fulgentem vidit, audiens
ipsum jam esse defunctum, ocius illuc cum
clero suo advenit, summaque reverentia viri beati
<nobr><sub></sub></nobr> oculos deosculatus est, et propriis rigavit lacrymis:
et quamvis beatus Alcuinus sui ipsius et omnis
exterioris pompae contemptor, tumulum sibi non in
ipsa sancti Martini ecclesia, sed <em>foris, seu juxta
illam praeparari fecerit, ipso suo exemplo id ostendere
volens, ad quod alios in epist.</em> 150 (nunc 199) adhortatus
est, ne de sepulcro ornando cogitent; «vanitas
haec, inquiens, vanitatum est, et melius est
his opibus animam vestire, quam spurcitiam carnis
ornare.» Nihilominus praefatus archiepiscopus ob
conceptam de viri beati aeterna felicitate opinionem
mandavit, «ut infra sancti Martini basilicam honorificentissime
sepeliretur, ut quorum in coelis junctae
sunt animae, una sint corpora domo in terris posita;»
Vitae cap. 15 num. 32. Quo tam aperto aequalis
scriptoris testimonio evertitur assertum Wilhelmi
Malmesburiensis monachi libr. I de Reg. Angl. cap.
3, scribentis, in monasterio Cormaricensi fuisse sepultum.
Ultro etiam corruit error Broweri libr. I
<nobr><sub></sub></nobr> Antiquitatum Fuldensium cap. 10 asserentis sepultum
jacere in celebri monasterio Hersfeldensi. Errandi
occasionem Browero praebuit rude quoddam epitaphium
Albini cujusdam, quod nuper in ecclesia
Hersfeldensi exstabat, et quod D. Quercetanus postea
Vitae beati Alcuini subdidit. Verum epitaphium illud
non ad Alcuinum nostrum, sed ad Albinum seu Albuinum
abs dubio monachum Hersfeldensem pertinet,
de quo in chronico Hersfeldensi ad annum 1034 haec
leguntur: «Eidem vero Brunoni in Nienburg Alwinus
in philosophica arte eruditissimus Hersfeldiae
praepositus, qui fuit antea scholae magister famosissimus,
successit.» Postea vero fieri potuit, inquit D.
Mab. Elog. num. 77, ut cum monachi Hersfeldenses
a majoribus accepissent in ecclesia sua sepultum
esse Albuinum, errore nominis putaverint esse Albinum
magnum seu Alcuinum, de quo deinde rude
illud epitaphium composuerunt. Immerito igitur
Hermannus Kirchnerus Orat. vol. II, pag. 62, edit.
Marburgensis anno 1607 doctoribus patriae suae Hersfeldiae
<nobr><sub></sub></nobr> annumerat Alcuinum nostrum, ex eodem
fortassis epitaphio deceptus. Verum ac genuinum
beati Alcuini epitaphium quod ipse vivens dictaverat,
in aerea lamina scriptum ac prope sepulcrum
ipsius parieti infixum fuit; quod Vitae scriptor ad
finem addidit, ubi etiam a nobis editum reperiendum
est.
</p><p>CXLIV. Annus aetatis, qua beatus Alcuinus obiit
determinari haud potest, quod de anno ejus obitus
quidem constet, nullibi vero notatus reperiatur annus
nativitatis ejusdem. Communis opinio est, ipsum
natum fuisse circa annum Incarnationis 735, prout
jam superius cap. 1, num. 8, notavimus. Ex qua opinione
consequitur quod attigerit annum vitae septuagesimum.
Totum vero vitae suae cursum quibus operibus
compleverit, Vitae illius scriptor paucis, quae tamen
in compendio multa complectuntur, his verbis describit
cap. 13, num. 26: «Otiositatem omnibus modis
fugiebat: nam aut legebat, aut scribebat, aut discipulos
<nobr><sub></sub></nobr> erudiebat, aut orationi vacabat et psalmorum
decantationi, inevitabilibus tantummodo corporis indulgens
necessitatibus, etc.» Cujus narrationis veritas
luculentius ex ipsis ejus scriptis patet, quae virum
sane produnt laboribus variis assidue occupatum,
et omnia momenta temporis in erudiendis veritatibus,
in communicandis scientiis, in dandis consiliis,
in instruendis summae et infimae conditionis hominibus,
in doctrinis ecclesiasticis ac moralibus ad episcopos,
ad sacerdotes, ad monachos, ad comites ac
judices dirigendis, adhibentem. Hinc mirum non est
quod post obitum suum sanctitatis fama ubique inclaruerit,
cujus testes habemus ejus temporis gravissimos.
Rhabanus Maurus hujus sui magistri nomen
sacris fastis intulit XIV Kal. Junii. tom. VI,
Op. pag. 187, his verbis: «Depositio domini Alcwini.»
Et in epistola commentariis Regum praefixa
tom. III Oper. pag. 45 illum «beatae memoriae
magistrum» appellat. Hincmarus Rhemensis episcopus
<nobr><sub></sub></nobr> in opusculo De non trina Deitate, tom. I Op.
cap. 5, pag. 473, et cap. 11, pag. 507, «sanctum
et venerandum Alcuinum;» et in fine epistolae ad
Carolum Calvum Libro de Praedestinatione praefixa
«virum religiosum et doctum» nominat, eumque
inter illos Patres Ecclesiae recenset, «quorum fidem
et doctrinam apostolica sedes Romana non solum benignissime
acceptavit, verum et multis laudibus extulit.
Ardo Smaragdus in Libr. de Vita sancti Benedicti
Anianensis num. 36, apud Mab.: «Alcoinum
sapientia praeclarum, sanctitatis merito venerabilem»
dicit. Annalista Fuldensis ad an. 794 illum
hoc elogio commendat: «His temporibus Alcuinus,
cognomento Albinus, sanctitate et doctrina clarus
habetur,» Apud Bouquet tom. V, pag. 330. Denique
in brevi chronico Turonico sanctus appellatur; ita
enim ibi legitur: «Anno 804 sanctus Alcoinus
obiit.» Apud Mab. in Elogio, num. 78. His testimoniis
concordant Elogia scriptorum recentiorum, Mabillonii,
<nobr><sub></sub></nobr> Henschenii, et aliorum, qui omnes Alcuinum
<em>Beatum praedicant:</em> quae quidem testimonia tot gravium
scriptorum fide dignissima sunt; testimonium
vero ipsius Dei majus est quod ex miraculis habetur,
quae Deus per beatum Alcuinum in confirmationem
ejus fidei et pietatis tam in vita quam post mortem
illius patrare voluit, quae Vitae scriptor ex illorum
narratione recenset, qui de visu testari potuerunt.
«Nusquam tamen, quod sciam, inquit D. Mabillonius
loc. cit., Alcuini diem festum coluit Ecclesia,
ne quidem Turonensis,» quae de ejus sanctitate
experimentum habuit et exuvias vitae mortalis custodit.
</p><p>CXLV. Fortassis vero illud in Vita Alcuini alias
irreprehensibili male accipiendum est, ut pote legibus
Ecclesiae et monasticae humilitati adversum,
quod plures in Gallia abbatias, nempe Turonensem
cum cella Cormaricensi, Ferrariensem cum cella
sancti Jodoci, ac Trecensem sancti Lupi simul tenuerit.
Verumtamen, quamvis exemplum istud ejusmodi
<nobr><sub></sub></nobr> sit ut nemo facile illud imitari velit aut debeat,
nihilominus haec beneficiorum pluralitas ab omni
culpa vacasse dicendum est. Is siquidem plures illas
abbatias nec ex ambitione quaesivit, nec ex avaritia
tenuit, sed praeter suam voluntatem a rege Carolo
ipsi pene obtrusas obtinuit: qui idem liberalissimus
ac boni publici studiosissimus rex abbatias illas non
in alium finem Alcuino commendare voluit quam ut
is monachos ad laxiorem vitam prolapsos emendaret,
redditusque omnes impenderet in usum fratrum,
in eruditionis illorum profectum, in hospitum ac
peregrinorum subsidium, ac in itinerum, quae frequenter
nunc ad aulam, nunc in Angliam, etc., facienda
erant, sumptus. Quam enim ipsius Alcuini
animus a cupiditate divitiarum ac a remuneratione
laborum suorum alienus fuerit, ex illo responso intelligi
potest, quod teste Vitae ejus scriptore cap. 2,
num. 12, regi ipsum amplis muneribus ad se pertrahere
conanti, dedit in haec verba: «Domine mi rex,
<nobr><sub></sub></nobr> tuae non dispono voluntati renuere . . . libenter etiam
paterna in regione mea non modica haereditate ditatus,
hac spreta, hic pauper stare delector.» Et quis
illius sensus sit de divitiis et paupertate manifestat
in psal. CXXXI, v. 15, tom. I, pag. 388, his verbis:
«Pauperes Christi sunt qui non amant hoc saeculum,
sive habeant divitias, sive non habeant: aliquibus
enim datae sunt divitiae ad dispensandum egenis, non
autem datae sunt illis ad possidendum; neque spem
in illis debent ponere, nec satietatem in illis habere,
sed in nomine Christi confidere, et in justitia et in
charitate Dei et proximi: haec est saturitas sanctorum,
non saeculi divitiae.» Eadae quoque presbytero
in epist. 140, quantum ipse a cupiditate divitiarum
abfuerit, et quam aegre ferat quod a statu quieto
paupertatis quem professus olim fuerat in voraginem
divitiarum fuisset dejectus, significat, illumque rogat
ut se orationibus suae devotionis ad eumdem paupertatis
gradum, in quo ipse Eada, quem monachum
<nobr><sub></sub></nobr> inde fuisse satis intelligitur, consistit, reducat:
«Tu, inquit, tenes in manibus quod nos olim tenere
cogitavimus: sed fluctus hujus saeculi nostram naviculam
procellosis ventis in voraginem divitiarum
rapuerunt . . . . . tranquilla est paupertas; quae si humilitatis
gubernaculo et charitatis velo regatur,
flante sancto Spiritu ad aeternae beatitudinis portum
perveniet.»
</p><p>CXLVI. Elipantus episcopus Toletanus in Alcuino
praeter multitudinem divitiarum, numerositatem
quoque servorum, quorum viginti millia Alcuinum
habere dixit, reprehendendam esse censuit tom. I,
pag. 869, num. 4, hujus edit. Enimvero ignoravit
vel calumniandi studio dissimulavit Elipantus quod
servi illi, si tantus tamen illorum numerus fuit, non
fuerint famuli ipsius servitio destinati, sed servi
ad terras ecclesiarum et monasteriorum quibus praeerat
colendas mancipati. Hinc in epistola ad Laidradum
ejusque socios, libris adversus Elipantum praefixa
<nobr><sub></sub></nobr> protestatur nunquam se aliquem hominem ad
suum servitium comparasse, «sed magis, inquit,
devota charitate omnibus Christi Dei mei famulis
servire desidero.» Quamvis ergo pluralitas beneficiorum
aut abbatiarum regulariter legibus ecclesiasticis
reprobetur, si nempe ambitione quaeratur, aut
avaritia teneatur, culpa tamen vacat, si inde major
utilitas ex personae promovendae dignitate et merito
in ecclesias redundare posse prudenter et ipso curatorum
ecclesiae judicio existimetur. Ea certe fuit
tempore Caroli Magni monasteriorum in regno illius
conditio, ut plura illorum salubrius ab uno tam sancto
ac sapiente abbate regerentur, quam singula a
singulis pietate ac doctrina imparibus. Iniquus ergo
in Alcuinum est D. Basnagius, quando in historicis
suis observationibus circa Felicianam haeresin et
Etherii atquae Beati libros, tom. II Thes. Monum.
Canisii pag. 290, calumniam Elipanti in Alcuinum
probat his verbis: «Tandem Alcuinum servorum
numero viginti millium et divitiarum abundantia,
<nobr><sub></sub></nobr> quae monachum saeculo renuntiantem non decent,
tanquam inflatum merito traducit Elipantus.» Ita
cum corvis crocitat Basnagius, quem etiam non in
Alcuinum tantum, verum et in alios scriptores, Felicis
et Elipanti adversarios, iniquum merito reprehendit
D. Madrisius Operum sancti Paulini pag. 226 seqq.
in animadversione singulari in Basnagii observationes
historicas circa Felicianam haeresin et Etherii
atque Beati libros. 
</p><p>
</p><h4>CAPUT XIV.</h4>
<em>Beati Alcuini eruditio et doctrina.</em>
<p>CXLVII. Neminem nostris etiam temporibus fore
existimamus, qui beato Alcuino, cujus hactenus vitam
modulo nostro descripsimus, et cujus nunc
opera quae post primam editionem reperire potuimus,
vulgamus, eruditionis laudem dubiam reddere,
aut in controversiam trahere velit aut possit: imo
nec quisquam futurus est, qui non censeat illum
<nobr><sub></sub></nobr> omnibus aevi illius viris illustribus, qui aliqua doctrinae
fama claruerunt, fuisse superiorem. Testimonia
multiplicia postea producenda, eorum qui eidem
convixerunt, eorum qui prope ipsum secuti
sunt, et eorum demum, qui ad nostra usque tempora
illius inter viros illustres ac ecclesiasticos scriptores
mentionem fecerunt, abunde docent, quam magna
semper fuerit de ejus vastissima eruditione et illibata
fidei ac morum doctrina existimatio, et quod
plus est, ipsa illius opera et varii argumenti lucubrationes,
quibus Ecclesiam et litterariam rempublicam
locupletavit, apertissime comprobant, nullam
pene artem vel scientiam, si solam medicam excipias,
esse quam non docuerit, quam non scriptis
suis tractaverit, et pro suo aevique sui genio illustrare,
felici prorsus conatu, studuerit, Grammaticus,
rhetor, poeta, philosophus, theologus, imo
etiam, quod nonnulli inficiantur, jurisperitus. Exstant
enimvero, secus ac D. Mabillonius praefat. ad
<nobr><sub></sub></nobr> saec. IV Bened., part. I, num. 176, sentiebat, quaedam
illius etiam de legum jurisque scientia monumenta,
ad quae pertinere credimus tum Dialogum
de Rhetorica, in quo cum Carolo Augusto suo discipulo
de plurimis Romani juris argumentis disserit,
tum quaedam capitularia juris Francorum, in quorum
collectione idem legislator sapientissimus opera
quoque Alcuini usus est, prout testatur Benedictus
Levita in praefat. ad libr. V Capitularium tom. I,
edit. Baluzii, pag. 806.
</p><p>CXLVIII. Linguam Latinam magister iste optime calluit,
quamvis nonnunquam a regulis artis grammaticae
deflectere videatur, cujus tamen defectus causam
ipse prodit in epist. 85 ad Davidem suum scribens:
«Quod vero in litteris vel distinctionibus non tam
scholastice currit quam ordo et regula artis grammaticae
postulat, hoc saepius velocitas animi efficere
solet, dum legentis intentio oculorum praecurrere
festinat officium. Nec ego capitis dolore fatigatus
examinare possum, quae subito casu ex ore dictantis
<nobr><sub></sub></nobr> evolant.» In Graeca etiam lingua Alcuinum non
modice versatum, nec in Hebraica omnino hospitem
fuisse, non est cur dubitemus. De Graeca quidem
ejus eruditione testimonium praebet epist. 23 (nunc 27)
ad Homerum, ubi quasdam linguae Graecae particulas
prorsus critice expendit; de peritia vero linguae Hebraicae
nihil plane superest, ex quo intelligi possit
quantum in illa profecerit. Quae enim in Alcuini favorem
ab aliquibus citantur ex quaestionibus et responsionibus
in Genesin, aut ex Commentario in
Ecclesiasten, aut ex Interpretationibus nominum Hebraicorum
progenitorum Christi, non e penu Alcuini
veniunt, sed ex D. Hieronymo pene integre descripta
sunt; quod etiam animadvertit eruditissimus Vallarsius
Veronensis in praefatione ad tom. IX Operum
S. Hieron. editionis novissimae anni 1738, ac propterea
idem vir doctissimus improbat nuperi cujusdam
Alcuini laudatoris Hodyi opinionem, asserentis quod
beatus Alcuinus in corrigendis sacrae Scripturae exemplaribus
<nobr><sub></sub></nobr> originalium quoque linguarum Hebraicae et
Graecae peritiam adhibuerit; minime enim, ait ibidem
D. Vallarsius, Alcuinus hoc sibi negotium dedit; sed
neque sibi ea mens fuit, ut originales textus consuleret . . .
Tota fuit ejus industria in conquirendis undequaque
Hieronymianae versionis codicibus, iisque
sedulo inter se conferendis, ut quae probanda sibi
esset lectio, ex eorum fide qui melioris emendationis
et notae viderentur decerneret. Haec quamvis ita
sint, nihilominus vero simillimum est Alcuinum eruditionis
cujusvis semper cupidissimum, id omne discere
voluisse, cujus discendi in patria sua Anglia
ipsi occasio fuit. Certe sacrarum linguarum studium
ibi diu et ad Alcuini usque tempora floruisse testem
habemus omni exceptione majorem Ven. Bedam,
qui lib. IV Hist. Gentis Angl. cap. 2 testatur, suo
tempore ex discipulis Theodori episcopi et Adriani
abbatis superfuisse, «qui Latinam Graecamque linguam
aeque ut propriam in qua nati sunt, norint.»
<nobr><sub></sub></nobr> Sacrarum pariter linguarum studium in schola Eboracensi
floruisse ex apparatu librorum ibi custoditorum
innotescit, quem his versibus describit Alcuinus
in poemate de Pontif. Eccles. Eborac.

</p><p>Illic invenies veterum vestigia Patrum: Quidquid habet pro se Latio Romanus in orbe, Graecia vel quidquid transmisit clara Latinis: Hebraicus vel quod populus bibit imbre superno, Africa lucifluo vel quidquid lumine sparsit.

Has ergo linguas calluit ipse Ven. Beda, calluere
illius discipuli, calluere beati Alcuini magistri; quidni
et ipse illorum discipulus tam industrius eas calluit:
quod ipsum ex testimonio Josephi sui discipuli
colligitur, cui praecepit, ut in contrahendis in compendium
beati Hieronymi Commentariis in Isaiam
Hebraicae veritatis tramitem sequeretur, uti diximus
supra num. 48. Consentiunt de hac re plerique scriptores
Angliae, praeprimis Joannes Balaeus, qui auctoritate
Annalium gymnasii Cantabrigiensis nixus
<nobr><sub></sub></nobr> dicit, «Alcuinum Latine, Graece et Hebraice peritum
fuisse;» quod nec Magdeburgenses diffitentur,
cum Cent. VIII, col. 777, aiunt Alcuinum Latinae,
Graecae et Hebraicae linguae sibi comparasse notitiam.
</p><p>CXLIX. De stylo quo beatus Alcuinus in tam multis
variisque suis opusculis usus est, difficile accidit
aequum ferre judicium; non enim omnium de scriptoris
cujusdam stylo eadem semper est opinio: et
haec difficultas crescit quando antiqui alicujus auctoris
scripta ex vetustis exemplaribus apogryphis, frequenter
mendosissime exaratis, eruere oportet,
quorum autographa pene omnia periere. Menda namque
et lacunae quae in illis reperiuntur, stylum mutant,
atque obscurum nonnunquam, difficilem et minus
fluidum reddunt. Stylus pariter ejusdem auctoris
nonnunquam mutatur secundum materiarum quae
tractantur diversitatem. Hinc apud Alcuinum stylum
alium notabis in epistolis; alium in tractatibus theologicis,
dogmaticis, polemicis; alium in philosophicis:
<nobr><sub></sub></nobr> quae diversitas ex eo etiam profluit, quod ipse
illorum scriptorum stylo sese accommodet, quorum
usus est luminibus, nunc Hieronymi, nunc Augustini,
nunc Gregorii Magni, nunc Bedae, nunc aliorum.
De stylo igitur proprio illius judicium maxime ferendum
esse censeo ex epistolis, ex libris adversus Felicem
et Elipantum, et ex poematicis. In epistolis,
iis saltem quas emendatas et integras habemus, nescio
quid in stylo sit reprehendendum. Adversus
Felicem et Elipantum utitur stylo modesto, gravi
et ad confutandos et corrigendos adversarios apto.
Poemata plura, quibus nempe major diligentia adhibita
fuit, ut illud de Pontificibus Eboracensibus, de
rerum humanarum vicissitudine, de studiis in aula
regis, de Luscinia, de Cuculo etc., non destituuntur
ingenio, sapore et quibusdam igniculis poeticis. Neque
tamen stylum istorum carminum, epistolarum,
et reliquorum scriptorum cum stylo Ciceronis, Virgilii,
etc., aut cum illo quo inclaruere Augustinus,
<nobr><sub></sub></nobr> Hieronymus, Ambrosius, etc., aequiparandum esse
praetendimus. Illud certum habemus Alcuini stylum
meliorem esse, quam a quoquam aevi sui plurimum
adhuc obscuri scriptore praetendi possit; et aeque
bonum quam stylum multorum scriptorum Latinorum
nostrae aetatis, in qua Latinam linguam multis
in scholis cum maximo, nisi medela afferatur, rei
litterariae damno negligi ac contemni dolemus. Verum
de hac re, sicut etiam de Alcuini eruditione litteraria
in rebus grammaticis, philosophicis, mathematicis,
etc., eruditi ipsimet judicent ex ipsis hisce operibus
ante illorum oculos positis. Eruditorum quoque
attentioni et legentium cognitioni maximam partem
doctrinas illas fidei ac morum, quas beatus Alcuinus
ipse mente tenuit et suis discipulis tenendas commendavit,
relinquimus, ne in singulis recensendis nimium
prolixi simus; praecipuas nihilominus illarum
per distinctos paragraphos commemorare juvat, ex
quibus intelligi possit, quae illis temporibus cura,
<nobr><sub></sub></nobr> quod systema religionis, quanta puritas et integritas
moralis disciplinae fuerit. 
</p><p>
</p><h4>§ I.</h4> <em>De Canone sacrae Scripturae.</em>
<p>CL. Integrum sacrorum Librorum Canonem,
quem in poemate 6 describit, tantae auctoritatis esse
judicat,

</p><p>De quibus et nulli jam dubitare licet;

ob rationem, quam mox subjicit his versibus:

</p><p>His etenim libris vere est coelestis origo
<br>Hos quia dictavit Spiritus ipse Dei.

Monendum vero hic lectorem censuimus, ultimos
versiculos in cod. Vendobonensi integrum carmen
claudentes, in cod. ms. pene coaevo, serius in bibliotheca
collegii sancti Pauli Ratisbonensis detecto,
subjunctos haberi primae parti ejusdem carminis, ubi
post versum:

</p><p>Ad laudem Christi propriamque in secla salutem,

<nobr><sub></sub></nobr> ita sonant:

</p><p>Codicibus sacris hostili clade perustis
<br>Ezra Deo fervens hoc reparavit opus.

D. Lambecius, a quo hoc carmen mutuavimus, loco
<em>Ezra</em> Deo legit <em>Et Rado,</em> facili in lectione veteris
scripturae errore, accipiendo nimirum <em>Ez</em> pro <em>Et,</em>
et in ultima syllaba <em>do negligendo virgulam illi superinductam,</em>
quae indicat loco <em>do legendum esse</em>
<em>Deo.</em> Hunc neglectum in Lambecio jam notavit cl.
Gentilottus in Analectis Vendobonensibus D. Kollarii
tom. I, pag. 630, quamvis et ipse vir praeclarus deceptus
sit, existimans virgulam illam denotare litteram
<em>n,</em> et loco <em>Rado</em> legendum esse <em>Radon.</em> Verum nos
minime dubitamus in codice Vendobonensi aeque ac
in illo collegii sancti Pauli Ratisb. legendum esse
non: <em>Et Rado, sed:</em> <em>Ezra Deo.</em> Ezra vero Esdras est,
prout patet ex illo hujus carminis versu:

</p><p>Hinc Ezrae, Nemiae, Judith, Esterque libellus.

Enimvero Esdram sacros Libros in captivitate Babylonica
<nobr><sub></sub></nobr> olim combustos vel deperditos reparasse a
multis creditum est, quam controversiam erudite
discussit D. Calmetus in dissert. Commentario in
Libros Esdrae praefixa. Hinc ergo suam verisimilitudinem
amittit communis quae hucusque invaluit
opinio, quod Rado abbas Vedastinus sacrum Codicem
opera beati Alcuini pro suo monasterio reparari fecerit;
cujus operis etiam Alcuinus nec in epistola 46
(nunc 51) ad monachos Vedastinos ullam mentionem
facit, etsi ibidem titulos ecclesiarum et altarium a
se dictatos; missas et homiliam in honorem sancti
Vedasti a se pro monachorum Vedastinorum usu
compositas commemoret; et in carm. 41, in quo
omnia ornamenta ac munera a Radone in ecclesiam
et monasterium sancti Vedasti collata recenset, de
sacro Codice illius rogatu reparato omnino silet.
Credam ergo Alcuinum carmen illud addidisse sacro
Codici jussu Caroli Magni a se emendato, et in bibliotheca
Vindobonensi, Lambecio judice, adhuc superstiti.
<nobr><sub></sub></nobr> Corrigenda ergo est nota quam, nondum
viso codice sancti Pauli, dedimus ad idem carmen
6, ad v. <em>Rado.</em>
</p><p>CLI. In priori praedicti carminis parte omittitur
<em>Liber Tobiae, nisi desit ibi versus, scriptoris fortasse
incuria intermissus;</em> in altera siquidem parte, quae
in utroque ms. absque novo titulo priori jungitur,
idem quoque Liber habetur. Libri <em>Apocalysis auctorem
Alcuinus credit Joannem, qui Evangelium scripsit,
et super pectus Domini in Coena recubuit.</em> <em>Librum
Ecclesiastici refert inter Scripturas divinitus inspiratas,
cap.</em> 14 de Virtutibus ad Guidonem comitem;
et ibidem cap. 17 eumdem laudat tanquam Scripturam
sanctam; quamvis lib. I adversus Elipantum
n. 18 respondens argumento ex cap. XXXVI, 14, Eccli.
adducto subdubitare videatur, num liber ille propheticis
sive sacris debeat accenseri, ob auctoritatem
sanctorum Hieronymi et Isidori, qui illum apocryphis
annumerant. Vide tamen quae ad illum locum loco
<nobr><sub></sub></nobr> citato notavimus. 
</p><p>
</p><h4>§ II.</h4> <em>De Trinitate et Incarnatione.</em>
<p>CLII. Sicut beatus Alcuinus in Canone librorum
sanctae Scripturae, ita et in reliquis fidei dogmatibus
semper sanctorum Patrum et primaevae Ecclesiae doctrinam
pro norma habuit, a qua praeprimis circa
mysteria Trinitatis et Incarnationis nullis haereticorum
aut philosophorum subtilitatibus ac ratiociniis
averti potuit; sed potius dogmata illa semper in
Ecclesia recepta suis discipulis in libris de Trinitate
suaviter instillavit; et in libris adversus Felicem et
Elipantum fortiter defendit, aperte professus, Patrem
et Filium et Spiritum sanctum unum esse Deum,
unius substantiae, unius essentiae, unius potestatis:
Patrem profitetur a se ipso, Filium a Patre genitum,
Spiritum sanctum a Patre et Filio aequaliter procedentem.
Lib. I de Trin. Christum simul verum esse Deum
et verum hominem in unitate personae. Ibid. lib. III,
<em>cap.</em> 14; et lib I. adv. Elipant. num. 21. Beatam
<nobr><sub></sub></nobr> virginem veram esse Dei genitricem. Ibid. et lib.
VI adv. Felicem num. 9. Verum de his plura prolixius
huc referre nolim, cum ejus doctrinae de
hisce mysteriis copiose prostent in citatis libris de
Trinitate et adversus praedictos auctores Adoptianismi. 
</p><p>
</p><h4>§ III.</h4> <em>De gratia et libero arbitrio.</em>
<p>CLIII. Libertatem arbitrii simul ac necessitatem
gratiae beatus Alcuinus variis in locis docet et propugnat.
Sic lib. II de Trinit. cap. 8: «Si, inquit, non
est Dei gratia, quomodo salvatur mundus; et si non
est liberum arbitrium, quomodo judicabitur mundus?
Sine divinae gratiae adjutorio, ait ibidem, liberum
arbitrium nec converti potest ad Deum, nec proficere
in Deo.» Pro gratiis praeveniente et subsequente
in epist. 55 (nunc. 69) ita orat: «Da velle et
perficere; da ut misericordia tua praeveniat nos ad
incipiendum, et subsequatur ad perficiendum.» De
gratia comitante et perseverantiae in epist. 76 (nunc
<nobr><sub></sub></nobr> 91) ita scribit: «In peccatis nascimur, sed gratia
renascimur, quae nos in bono opere currentes comitetur,
et usque ad finem perseverare faciat.» Demum
in cap. 9, v. 11, Comment. in Eccle., Pelagianam sectam
illis verbis Apostoli Rom. IX, 16, <em>Non est
volentis, neque currentis, sed Dei miserentis, destrui
ait, «quia, inquit, sine gratia Dei nec voluntas
bona erit in homine, neque cursus boni operis sine
Deo fieri valet.</em>»
</p><p>
</p><h4>§ IV.</h4> <em>De baptismo et confirmatione.</em>
<p>CLIV. De baptismo lib. II adv. Felicem, num. 16,
docet neminem in baptismate Joannis adoptionem
filiorum Dei aut remissionem peccatorum accipere
potuisse. Et libr. II in Joann. cap. 5 baptizatum ab
haeretico, schismatico aut quovis facinoroso in confessione
sanctae Trinitatis rebaptizari non debere.
In epistola de caeremoniis baptismi et in epist 75
(nunc 90) ritus baptismatis et confirmationis secundum
Ecclesiae usum et sanctorum Patrum doctrinam
<nobr><sub></sub></nobr> describit. In epist. eadem ad Lugdunenses, et in 97
(nunc 113) ad Paulinum Hispanos quosdam reprehendit,
qui «contra universalem, inquit, Ecclesiae
consuetudinem affirmant, sub invocatione Trinitatis
unam esse mersionem in baptismate agendam.»
Alios quoque in eadem epist. ad Paulinum erroris
arguit, qui trinam volentes facere mersionem, in
unaquaque mersione invocationem Trinitatis repetunt,
tres personas ter nominando: «Quid opus est,
inquit, tertio replicare, quod semel dictum sufficit?»
Necessitatem trinae mersionis in cit. epist. ad Lugdunenses
probat auctoritate sancti Leonis papae, sancti
Hieronymi et sancti Ambrosii: de epistola vero sancti
Gregorii Magni ad Leandrum episcopum Hispalensem,
quae illi objiciebatur, dubius haesit, an illius
sit, an ab aliquo illius sectae auctore sub ejus nomine
scripta sit, «quia, inquit, illam in epistolari suo libro,
qui de Roma nobis allatus est, non invenimus.»
Condonandum ergo est Alcuino quod severius judicium
<nobr><sub></sub></nobr> tulerit adversus illos Hispanos, unius mersionis
assertores. Maximus namque osor omnis in Ecclesia
novitatis insistebat consuetudini, quae suo tempore
in Ecclesia Romana, in ecclesiis Angliae, Galliae ac
Italiae vigebat, simulque doctrinae sanctorum Patrum,
quos allegabat, et quibus annumerari possunt
Tertulianus Libr. adversus Praxeam et de corona
militis; sanctus Cyrillus Hieros. Catechesi II; sanctus
Basilius de Spiritu sancto cap. 27 et alii apud
Martene de antiq. Eccles. Ritibus tom. I, pag. 129,
num. 7; ac demum Paulinus Aquileiensis in dictatu,
quem pridem a nobis in bibliotheca Salisburgensi
detectum D. Mansi novae Conciliorum editioni inseruit
tom. XIII, pag. 921. Haec controversia post Alcuinum
aliquandiu duravit, quae deinde in concilio
Wormatiensi anni 868 terminata est, ubi can. 5
decernitur, utrumque rectum, utrumque irreprehensibile
in sancta Dei Ecclesia habendum esse, unicam
scilicet et trinam mersionem.
</p><p><nobr><sub></sub></nobr> CLV. Basnagius tom. II Thesauri Monumentorum
Canisii pag. 397 in not. (h) in epist. ad Lugdunenses,
ubi Alcuinus scribit tres noctes tresque dies, quibus
Jonas fuit in ventre ceti et Christus in corde terrae,
synecdotice posse tres mersiones et tres elevationes
in baptismo designare, ipsum hac crisi ferit: «Alcuinus,
inquit, numeris inhiabat, et inde pueriliter
mysteria voluit ad fatuitatem usque elicere.» Non
attendit, opinor, Basnagius per acrem hanc censuram
simul peti Patres antiquiores, qui certe pueri
non erant, et nominatim sanctissimum ac celeberrimum
pontificem Leonem hujus nominis primum,
eodem modo verba D. Pauli Rom. VI, 3, interpretantem,
cujus auctoritate nixus Alcuinus, verba illius
ex epist. 17 ad episcopos Siciliae ibi adducit, quae ita
sonant: «Sepulturam triduanam imitatur trina
demersio, et ab aquis elevatio resurgentis instar est
de sepulcro.» Quid in hac interpretatione puerile
sit, et an non magis puerilis sit Basnagii censura adversus
veteres Ecclesiae doctores, judicent aequi rerum
<nobr><sub></sub></nobr> aestimatores. 
</p><p>
</p><h4>§ V.</h4> <em>De confessione peccatorum.</em>
<p>CLVI. Baptismo poenitentiam comparat Alcuinus,
hancque vocat secundum in Ecclesia baptisma quo
per confessionem humilem sacerdotibus factam
abluimur a peccatis post primum baptisma perpetratis.
«Nonne, inquit in epist. 96 (nunc 112) ad monachos
Gothiae, in sacro baptismate sacerdotibus
Christi nostrae fidei confessionem dare debemus, et
sic sacerdotali ministerio, divina operante gratia, ab
omnibus ablui peccatis? Cur etiam in secundo poenitentiae
baptismate per confessionem humilitatis nostrae,
ab omnibus post primum baptisma peractis,
eadem divina miserante gratia, sacerdotali similiter
auxilio non debemus absolvi peccatis?» Et in epist.
79 (nunc 94) ad Aquilam, animarum pastoribus inculcat,
ut hortentur fideles ad confessionis puritatem
et poenitentiae compunctionem, «quia, inquit, hoc
<nobr><sub></sub></nobr> secundum baptisma est in Ecclesia, ut qui post primum
erraverit in aliquo delicto, in hoc secundo corrigatur.»
Porro in citata epist. ad Gothos pravam
quae in illa provincia inoleverat consuetudinem reprehendit
et confutat, quod laici peccata sua sacerdotibus
confiteri nollent, existimantes sufficere illa
in occulto Deo confiteri. Necessitatem ergo confessionis
sacerdotibus faciendae probat 1o quod Christus
sacerdotibus dederit potestatem ligandi et solvendi:
«quid solvit, inquit, sacerdotalis potestas,
si vincula non considerat ligati?» 2o Idem probat
exemplo leprosorum, quos sanandos Dominus ad
sacerdotes misit; et 3o exemplo Lazari, quem solvi
per discipulos jussit: «nunquid, inquit, non fasciamenta
mortui eodem verbo solvere poterat, quo
mortuum vitae redditum de sepulcro prodire jussit?»
4o Exemplo Davidis qui coram Nathan propheta de
peccato suo semet accusavit: «Homini, inquit, patefecit
vulnus suum, et a Deo mox remedium accepit.»
<nobr><sub></sub></nobr> Idipsum probat ex Sacramentario Ecclesiae,
inquiens: «Si peccata sacerdotibus non sunt prodenda,
quare in Sacramentario reconciliationis orationes
scriptae sunt? Quomodo sacerdos reconciliat,
quem peccare non novit?» Demum vero confessionem
asserit in iis, qui gravioribus peccatis vel consensu
vel opere vel prava consuetudine se obnoxios
fecerunt (quos tribus mortuis a Christo resuscitatis
comparat), necessariam esse praeparationem ad digne
communicandum de corpore et sanguine Jesu Christi:
«Haec, inquit, cogitate, charissimi fratres, et in
qualicunque harum trium mortium genere si quis
jaceat, citius ad confessionis probatissima medicamenta
confugiat . . . ut non ad judicium damnationis,
sed ad salutem sanctificationis communicet corpore
et sanguine Domini nostri Jesu Christi.» Similia
documenta de necessitate et utilitate confessionis
peccatorum facienda sacerdotibus tradit beatus Alcuinus
fratribus Turonensibus tom. II, pag. 154.
<nobr><sub></sub></nobr> Et in epistola 39 (nunc 44) Flavium Damoetam ad
pugnandum cum hoste iter molientem hortatur, ut
prius peccata sua confessione expiet, laudato priscis
militibus more, inquit Canisius, cujus verba retulimus
in notis ad epistolam citatam. 
</p><p>
</p><h4>§ VI.</h4> <em>De eucharistia.</em>
<p>CLVII. Quae mens ac sententia beati Alcuini fuerit
de mysterio eucharistiae et dogmate transsubstantiationis,
ex pluribus illius epistolis, nempe 36, 75, et
124 (nunc 41, 90, 163) innotescit: praeprimis vero
illam pandit in epist. 41 Paulinum rogans his verbis:
«Ne quaeso obliviscaris in tuis sanctis orationibus
nomen amici tui Albini, sed in aliquo memoriae
gazophylacio reconde illud, et profer eo tempore
opportuno, quo panem et vinum in substantiam corporis
et sanguinis Christi consecraveris.» Quo sane
testimonio nullum pro dogmate transsubstantiationis
eo tempore credito illustrius dari potuit. «Haec nostra,
haec majorum nostrorum fides (quae observatio in illa
<nobr><sub></sub></nobr> verba est doctissimi D. Mabillonii Libr. de Liturgia
Gallicana pag. 95, edit. Paris. anni 1729) quam
utinam fratres nostri aversi jam tandem vel sero
agnoscant, neque nos amplius provocent ad fictitiam
illam novationem, quam Paschasio Radberto auctore
saec. IX contigisse criminantur. Unius Alcuini auctoritas
tam clara et manifesta hanc controversiam
dirimere deberet . . . et qui tam perspicuis verbis
detrahit fidem, is non veritatis sed contentionis, sed
erroris, sed schismatis amator est.» Hanc Alcuini
mentem corrumpere nisus est D. Basnage tom. II
Hist. Eccles. libr. V, pag. 899 seqq. quem refutavimus
animadversione in censuras illius adversus disquisitionem
D. Mabillonii de auctore Libelli Confessionis
fidei tom. II, pag. 384.
</p><p>CLVIII. Fuit tunc temporis in Hispania quorumdam
opinio, <em>salem esse in sacrificium, hoc est,</em> in materiam
panis eucharistici <em>mittendum, seu miscendum, quod
improbat beatus Alcuinus in epist.</em> 75 (nunc 90)
<nobr><sub></sub></nobr> contestatus, «quod illam consuetudinem nec universalis
observat Ecclesia, nec Romana custodit
auctoritas. Tria sunt, inquit, in sacrificio offerenda,
panis, aqua et vinum . . . et panis, qui in corpus Christi
consecratur, absque fermento ullius alterius infectionis
debet esse mundissimus, et aqua absque omni
sorde purissima; et vinum absque omni commixtione
alterius liquoris, nisi aquae, purgatissimum. Ex aqua
et farina panis fit, qui consecratur in corpus Christi:
aqua et vinum in sanguinem consecrabitur Christi.»
Ex quibus verbis evidentissime demonstratur usum
panis azymi in eucharistia tempore Alcuini, atque
adeo ante Photii discidium, pene universalem fuisse,
non in Britannia tantum, in qua ipse natus est, et in
Gallia ubi diu moratus, verum etiam in Romana et
tota occidentali Ecclesia; quod erudite, more suo,
ostendit D. Mabill. in Dissert. de Azymo et Fermentato
cap. 9 tom. I des ouvrages posthumes pag.
155.
</p><p><nobr><sub></sub></nobr> CLIX. Ad hunc locum Alcuini mox a nobis descriptum
D. Basnage hanc notam addit: «Hispanos
theologos, ait, non fuisse tunc temporis transsubstantiatores
facile probaretur, si ex sale mixto pani
ducere liceret nobis argumentum.» Mirum! cur
argumentum ducere non liceat, quo rei cujusdam
veritas facile probari posset? Ex sale pani mixto facile
probaretur, si Basnagium recte intelligimus,
theologos Hispanos tunc transsubstantiatores non
fuisse; verumtamen eo argumento uti illi non licebat.
Quid vero prohibebat? Nempe viro docto satis
ex aliis fortioribus documentis ac testimoniis notum
erat, Hispanos theologos tunc, et antiquioribus temporibus
transsubstantiatores fuisse, quibus levissimum
argumentum ex quorumdam consuetudine,
salem in sacrificium mittendi, opponere non licuit;
sicut nec ex usu panis fermentati argumentari licet,
Graecos non esse transsubstantiatores. Sapientius
ergo vir doctus hanc notam suppressisset. 
</p><p>
</p><h4>§ VII.</h4> <em>De sanctorum intercessione, purgatorio et oratione
pro mortuis.</em> <nobr><sub></sub></nobr> 
<p>CLX. Ad dogmata fidei catholicae etiam pertinent
doctrinae beati Alcuini de sanctorum intercessione,
de purgatorio et de oratione pro mortuis. Longum
esset omnia illa loca hic describere, in quibus mens
beati Alcuini de sanctorum, quos Ecclesia tanquam
beatos Dei visione in coelo gaudentes colit, invocatione
et intercessione declaratur. Duo saltem testimonia
huc referre sufficiat; unum, quo aliis fiduciam
erga sanctorum preces inspirat; alterum ex quo
propria ipsius in illorum intercessione fiducia apparet.
Ad fratres Turonenses in epist. 19 (nunc 23)
scribit: «O felix familia tali gaudens pastore . . . Habetis
enim Dei gratiam auxiliantem vobis, et magnum
intercessorem, sanctum scilicet Martinum,
deprecantem pro vobis: quia in cujus servitio quotidie
statis in domo sua, illum habetis in coelis omni
hora suffragatorem.» Pro semetipso ita ad sanctum
<nobr><sub></sub></nobr> Willibrordum precatur, tom. II, pag. 195: «O beatissime
Christi sacerdos! ne nos derelinquas laborantes
in terris; sed precibus tuis de coelis adjuvare
non cesses. Vita tua apud homines semper probata
fuit pro Deo: sint preces tuae apud Deum semper intentae
pro hominibus . . . O felix anima, quae saeculi
labores dereliquisti, et coelestem cum multiplicis sudoris
tui fructu requiem intrasti . . . Credimus te in
praesentia Domini Dei tui omnia posse impetrare, quae
poscis, etc.» Ex quibus simul patet, beatum Alcuinum
minime dubitasse quin sancti homines ante
diem extremi judicii in coelis Dei praesentia et visione
fruantur: imo in epist. 97 contrariam foventes
opinionem reprehendit tanquam vulnerantes
sanctae et catholicae Ecclesiae unitatem ac universalis
fidei veritatem.
</p><p>CLXI. De igne purgatorio quorumdam justorum
ita scribit lib. III de fide Trinitatis cap. 21: «Sunt
quidam justi minutis quibusdam peccatis obnoxii,
<nobr><sub></sub></nobr> qui aedificaverunt supra fundamentum, quod Christus
est, fenum, ligna, stipulas, quae illius ignis ardore
purgantur; a quibus mundati aeternae felicitatis
digni efficientur gloria.» Hunc ignem Alcuinus
depingit in carmine de Pont. Eborac. vers. 905, et
vers. 987 seqq. His porro animabus prodesse vivorum
suffragia docet in epist. 134 (nunc 178) ad Aedilbertum
episcopum Hagulstaldensem his verbis:
«Suffragia viventium prosunt morientibus vel ad
veniam peccatorum vel ad majoris gloriae augmentum.»
Et in epist. 151 (nunc 200) ad Edilthrudam
scribit: «Si duo sunt amici, felicior est mors praecedentis,
quam subsequentis; habet enim, qui fraterno
amore pro se quotidie intercedat, et lacrymis
lavat pristinae errores vitae. Nec dubites prodesse piae
sollicitudinis curam, quam pro anima illius geris.
Tibi proficit et illi: tibi itaque quia in fide facis et dilectione;
illi ut vel poena levigetur, vel beatitudo augeatur.»
</p><p>
</p><h4>§ VIII.</h4> <em>De Ecclesia.</em> <nobr><sub></sub></nobr> 
<p>CLXII. Ne longiores simus in recensendis beati
Alcuini doctrinis circa dogmata fidei, id u