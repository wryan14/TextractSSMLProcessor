EPISTOLA PRIMA
[Note:  Hujus epistolae initium refert Gregorius Turonensis
Hist. Franc. lib. II, cap. 31. Ex hac porro
epistola intelligimus Albofledem Chlodovei sororem
consecratam Deo virginem decessisse. Nam et benedictionem
virginitatis eam accepisse scribit Remigius,
atque sacratam lugeri negat oportere. Hinc Hadrianus
Valesius Rer. Franc. lib. VI, tom. I, pag. 261, jure
miratur nec Gregorium qui hanc epistolam legerat,
nec caeteros rerum Gallicarum historicos id animadvertisse:
existimatque Albofledem non ab alio quam
Remigio ut baptizatam, sic consecratam fuisse. Exstat
 haec epistola in Concil. Collect. tom. V, pag.
396, edit. Ven-Labb., eamdemque recitat Ruinartius
in Append. ad opp. Gregorii Turon., pag. 1326.] AD CHLODOVEUM FRANCORUM REGEM,
Consolatoria in obitu Albofledis sororis ejus, quae non
multo post susceptum baptisma e vita migrarat.  
Domino illustri meritis Chlodoveo [Note:  Clodoveus, Chlodoveus, Hludoveus, Hlodowicus,
Ludowicus, Clovis.] regi Remigius
episcopus [Note:  Episcopus, évêque. Saint Remi était évêque
 métropolitain, archevêque. Le titre de métropolitain,
pour l'évêque de Reims, remonte à l'établissement
 du siége épiscopal de cette ville. Sous les empereurs,
Reims était une métropole civile. Or, dans
les temps apostoliques, les métropoles civiles qui
embrassèrént le christianisme devinrent généralement
métropoles ecclésiastiques. Voyez la Discipline
de l'Eglise, par Thomassin, part. 1, etc. Cependant
les évêques métropolitains, en Occident, ne commencèrent à prendre le nom d'archevêques que sur la fin
du VIe siècle.].
Angit me, et satis angit, vestrae causa tristitiae,
 quod gloriosae memoriae germana vestra transiit Al
bofledis [Note:  Sic sane Gregorius Turonensis. At Valesius scripsisse
Remigium Albochledis tradit. Neque aliter in
suo exemplari Ruinartius]. Sed consolari possumus, quia talis de
hac luce discessit, ut recordatione magis suscipi debeat
quam lugeri. Illius enim vitae fuit, quod assumpta
credatur a Domino, quae a Deo electa migravit
ad coelos. Vivit vestrae fidei, etsi est conspectus
desiderio recepta. Christus implevit, ut benedictionem
 virginitatis acciperet; quae sacrata non est lugenda,
quae fragrat in conspectu Domini flore virgineo,
quo scilicet et corona tecta, quam pro virginitate
suscepit. Absit ut a fidelibus lugeatur, quae bonus
Christi odor esse promeruit, ut per eum cui
placet, auxilium possit conferre poscentibus. Dominus
meus, repelle de corde tuo tristitiam: animo
rite composito regnum sagacius gubernate, erectiora
sumentes studio serenitatis consilia. Laeto corde
membra conforta: moeroris torpore discusso acrius
invigilabis ad salutem. Manet vobis regnum administrandum,
et Deo auspice procurandum. Populorum
caput estis, et regimen sustinetis. Acerbitate ne te
videant in luctu affici, qui per te felicia videre consueverunt.
Esto ipse tuae animae consolator, vigorem
 illius providentiae continens ingenitae, ne tristitia
candorem tuae menti subducat. De ejus praesente
transitu quae choris est juncta virgineis, ut credo,
rex gaudet in coelo. Salutans gloriam vestram, commendo
familiarem meum presbyterum Maccolum
quem direxi. Quaeso ut tantis habeatis ignoscere,
quod qui occursum debui, exhortatoria destinare
verba praesumpsi. Tamen per harum bajulum si jubetis
ut vadam, contempta hiemis asperitate, frigore
neglecto, itineris labore calcato, ad vos auxiliante
Domino pervenire contendam.
