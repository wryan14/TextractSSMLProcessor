1
00:00:00,000 --> 00:00:07,727
SANCTI EUCHERII
LUGDUNENSIS EPISCOPI
EPISTOLA PARAENETICA
AD VALERIANUM COGNATUM
DE CONTEMPTU MUNDI ET SAECULARIS PHILOSOPHIAE

2
00:00:07,727 --> 00:01:31,247
Bene alligantur vinculo sanguinis, qui vinculo
consociantur amoris. Sic et nobis quoque admodum
gloriari, pro hoc ipso Dei munere licet, quos perinde
charitas ut propinquitas nectit, coarctantque in
unum affectum duae necessitudines, quarum alteram
a parentibus carnis nostrae accepimus, alteram a nobis
sumpsimus. Geminum hoc vinculum, quo (confoederantibus
nos hinc genere, hinc dilectione) connectimur,
haec me paulo latius ad te exarare compulit,
ut commendarem animo tuo causam animae
tuae, veramque illam beatitudinem, et aeternarum
rerum capacem, opus nostrae professionis assererem. Nam cum te aeque ac me diligam, necesse est
ut summum bonum assequi te, tamquam me alterum,
cupiam. Et quidem a professione vitae sanctae, pio
etiam non abhorres ingenio, qui ea quae sacrae institutiones
docent praevenisti in plurimis praecoqua
morum felicitate, ut mihi videaris quaedam religionis
officia quasi per providam occupasse naturam, Domini
ac Dei nostri jam in hoc erga te indulgentia:
cujus gratia est quod divina in te doctrina bona sua
pro parte invenire potest, pro parte conferre. Quamvis
autem in maximos saeculi apices patre soceroque
elatus, illustribus ex utroque titulis ambiaris; ego
tamen longe superioris in te honoris fastigia concupisco;
teque non ad terrenarum, sed ad coelestium;
nec ad saeculi, sed ad saeculorum dignitatem, voco. Certa quippe et inoblitterabilis haec gloria est, aeternitate
gloriari. Loquar ergo apud te non sapientiam
hujus saeculi, sed illam sapientiam arcanam, absconditam,
quam praedestinavit Deus ante saecula in gloriam
nostram (I Cor. II). Loquar tecum multo studio
lui, mei admodum parum providus, qui plus in te
quid velim, quam in me quid possim, consideravi.

3
00:01:31,247 --> 00:03:28,295
Primum instituti atque in lucem editi hominis officium
est, mi Valeriane charissime, proprium cognoscere
auctorem, cognitumque suscipere; vitamque,
id est, divinum donum, in divinum officium
cultumque conferre. Ut quod Dei munere sumpsit, Dei
devotione consummetur, atque id quod ab eodem indignus
cepit, eidem subjectus impendat. Sana quippe
opinione agimur, ut eductos nos sicut ab ipso, ita
ipsi arbitremur. Unde ille plane magnificeque perspicit
Creatoris nostri in effingendo homine sententiam,
quisquis ita intelligit, quod nos et ipse et sibi
fecit. Optimum deinde est curam principalem animae
impendere ut quae utilitate prior est, non sit consideratione
posterior. Primas apud nos curas, quae prima
habentur, obtineant, summasque sibi sollicitudinis
partes salus, quae summa est, vendicet. Haec nos occupet
in praesidium ac tutelam sui, jam non plane
prima, sed sola. Omnia vincat eo studio, quo praecedit
omnia. Summam debemus observantiam Deo,
animae deinde maximam: atque ita tamen istud est,
ut cum utrumque praecipuum sit, observari alterum
sine altero nequaquam posse videatur. Ita quisquis
Deo satisfecerit, animae necesse est jam consuluerit;
et rursus, qui animae consuluerit, necesse est Deo
jam satisfecerit. Sic de summo apud nos utroque res
transigitur utili coacta compendio; ut si quis unum
sedulo impleverit, utrumque contulerit, quia ineffabili
benignitate divina, ipsa utilitas fit Dei sacrificium. Multus corpori curationum usus impenditur; multum
huic operae in spem medelae
datur. Numquid medicinam anima non meretur? Et si varia corpori auxilia studio tuendae sanitatis
adhibentur, fas non est tamen animam velut exclusam
jacere, et quasi neglectam morbis suis intabescere,
atque unam a propriis remediis exsulare, immo
vere plura animae conferenda sunt, si corpori
tanta praestantur. Nam, si recte quidam carnem hanc famulam, animam
vero dominam esse dixerunt; non oportet posteriore
loco nos dominam ponere, ac famulam iniquo
jure praeferre.

4
00:03:28,295 --> 00:05:00,767
Merito poscit studia majora pars
melior, quia omni nobis cura illuc respiciendum est,
ubi substantiae nostrae abundantior dignitas constitit. Congruum non est, in hoc honore nostrae sollicitudinis
eam nos subjicere pejori. Caro siquidem proclivis in
vitia, ad terram nos, tamquam in originem suam, revocat
(Gen. VIII): haec vero veniens a patre luminum,
sicut ferri ignibus mos est, in superiora nititur. Haec
in nobis imago Dei, hoc pretiosum est divini muneris
pignus. Hanc omni ope, hanc summis viribus
tueamur; hanc si regimus, et conservamus, Dei depositum
tuemur (II Tim. I). Quis exstruendi, nisi
cum fundamenta jeceris, locus est? Superaedificare
caeteras utilitates destinanti salus fundamentum est. Caeterum quomodo quispiam sequentia addat, si nec
prima possederit? Unde succedentium augebitur incrementis,
si anteriorum deficiatur exordiis? Quomodo
interesse putet beatitudini, cum desit etiam
saluti? Indigens vitae, unde abundare felici vita potest? Aut quid prodest, si adjiciat cibis, non habens
unde consulendum est animae? De qua et Dominus
noster Jesus Christus ait: Quid enim prodest homini,
si mundum universum lucretur, animae vero suae detrimentum
patiatur (Matth. XVI)? Proinde non potest ulla
compendii causa consistere, si constet animae intervenire
dispendium. Ubi salutis damnum est, illic utique
jam lucrum nullum est; quo enim lucrum capiatur,
nisi capiendi sedes inconcussa servetur? Atque
idcirco ad illud lucrum verum, ad illud sanctum expetendumque
commercium dum, tempus est, properemus
(Gal. VI). Parere possunt aeternam vitam pauci dies; qui tamen
dies, etiamsi illaesam atque incontaminatam vitae
beatitudinem possiderent; tamen, quia pauci essent,
parvo aestimandi erant. Nihil enim est magnum re,
quod parvum tempore; nec longis dilatatur gaudiis,
quidquid arcto fine concluditur. Brevem utilitatem
saeculi istius brevia habent commoda.

5
00:05:00,767 --> 00:06:32,735
Recte ergo
etiam bono brevis vitae perpetuae vitae commodum
praeponendum videretur; quia illa esset temporalis,
haec aeterna felicitas; quia fragile esset brevibus bonis
perfrui, tutum gaudere perpetuis. Nunc vero
aeterna vita beatissima est. Nam quid felicius aeterna
vita dici potest? Haec vero brevis, ita brevissima, ut
aerumnosissima; quae undique circumstantium dolorum
urgetur incommodis; et deficientibus fatigatur
malis, dum accidentium jactatur injuriis. Quid enim
tam infidum, tam varium, tam calamitosum, quam
vitae istius cursus est? Quae plena laboris est, plena
sollicitudinis, plena curarum, ipsorum quoque plena
discriminum; et per ancipites distracta casus, fit corporis
vexationibus inquieta, animi angoribus anxia,
periculorum turbinibus incerta. Quae utique utilitas,
quae ratio, non expeti bona aeterna, sequi temporalia,
etiam mala? Nonne vides, ut etiam in hac vita
quisque providus, locum aut agrum, in quo diutius se
commoraturum putat, copiosis in usum sarciat impendiis? et ubi parvo quis erit tempore, parva providet;
ubi majore, majora procurat? Nobis quoque,
quia in praesentiarum brevissimum angustiis coarctantibus
tempus est, in futuro saecula erunt, competentibus
copiis vitam exaugeamus aeternam, competentibus
instruamus exiguam, ne provisione perversa,
impendamus brevi tempori curam maximam, et
maximo tempori curam brevem. Atque haud scio ad hanc beatissimam vitam quod
compellere nos ocius aut efficacius debeat; an ipsa
futurae vitae commoda, quae promittuntur; an praesentis
vitae incommoda, quae videantur. Inde nos illa
blandissime provocant, hinc ista vehementer exturbant. Proinde, cum in meliorem partem etiam pessima
suffragentur, si bonis non illicimur, malis extrudamur. Ad incitamentum meliorum, optima deterioribus
concinunt, et in eamdem utilitatem diversa
concurrunt. Nam, dum alia nos invitant, alia fugant,
in melius utraque nos sollicitant.

6
00:06:32,735 --> 00:08:25,943
Nam si hominum
quispiam clarus ac locuples in locum liberorum te
adoptaturus acciret, ires per oppositas rerum difficultates,
et per quamvis longi recessus iter vectatus
accurreres? Deus universitatis rerumque Dominus,
te in adoptionem vocat, illud (si velis) tibi blandum
filii nomen impartiens, quo Deum nostrum, unicum
suum nuncupat (Rom. VIII, Gal. IV, Eph. I), et non
accensus raperis, non properus urgeris, ne conditionem
tantam celeri occursu mors festina praeripiat? Atque ad hanc obtinendam, tu non invias terrae solitudines,
nec longinqui maris incerta penetrabis? Cum volueris, haec adoptio tui tecum est. Numquidnam
segnes ac desides nos res ista habebit, idcirco,
quia tam prompta quam maxima? quo durius conditionem
hanc dissimulatores experientur. Tanto enim nolentibus
perniciosior, quanto est volentibus promptior. Certe cupiditas vitae est istud quod nos delectatione
rei praesentis innexuit. Ergo amantes vitam,
hortamur ad vitam. Vera ratio est persuadendi, cum
id poscitur, ut impetremus a vobis quod concupiscitis. Pro vita, quam diligitis, legatione apud vos fungimur
(II Cor. V, 20; Eph. VI, 20); et hanc, quam
omnes exiguam amatis insinuamus, ut ametis aeternam. Quam quo pacto amemus nescio, si non hanc,
quam amamus, esse quam speciosissimam cupimus. Itaque istud, quod et cum arctum sit placet; placeat
magis, si potest esse perpetuum; et quod apud nos
pretium habet, cum finem habeat, sit nobis supra
pretium, si potest esse sine fine. Rectum sit proinde
minorem vitam prospexisse majori, ut ad alteram
nobis, sed per hanc, transitus construatur: quam
utique non convenit sociae commodis obliquis intervenire
consiliis. Non se opponat, ut obsit, ut noceat. Absurdum quippe atque contrarium est ut vitae detrimentum
afferat amor vitae. Igitur sive vitam hanc
contemnendam putas, sive complectendam, in utroque
facilis negotii mea causa est. Nam, si spernitur,
una est spernendi ratio, ut melior appetatur. Et si
diligitur, tanto magis est diligenda, quae major est.

7
00:08:25,943 --> 00:10:16,343
Ego tamen desideraverim ut hanc pro experimentis
sui habeas, ut molestissimam atque incertis fatigationibus
inquietam (sicuti est) judices, eamque cum
occupationibus spernas ac respuas. Abrumpatur illa interminabilis saecularium negotiorum
catena, et ille de necessitatibus multis unus
per totam vitam labor. Disrumpamus inanium curarum
vincula, quorum succedentibus sibi nexibus implicatis,
in quibus semper occupatio nostra quasi incipit. Removeantur illae tam vacuae quam cohaerentes
sibi causae, in quibus, quoad vivitur, studium
mortalium, dum subinde negotiis inchoatur, numquam
finitur. Quarum rerum infatigabilis intentio
jam brevem et arctam per se vitam, hanc etiam arctissimam
reddidit. Per quae etiam nunc vana gaudia,
nunc acerbi moerores, nunc anxia vota, nunc suspecti
metus veniunt. Abjiciantur postremo illa omnia,
quae praesentem hanc vitam faciunt brevem occupationi,
longam dolori. Repudiemus mundi parum fidi
vitam utrobique suspectam, apud quam perinde alta
atque humilia parum tuta sunt. Obteruntur humilitate
depressa, nutant celsa fastigio. Pone quem volueris
statum, non apud infima istic, non apud summa
requiescitur: gravem turbinis sortem utraque
conditio non effugit. Subjacet contumeliae minor,
major invidiae. Duae res praecipuae sunt, ut arbitror, quae maxime
homines in negotiis saeculi vinctos tenent, et eblanditis
sensibus captos, illecebroso amore constringunt:
opum voluptas, et honorum dignitas. Quarum
prior, non voluptas, sed egestas: sequens, non dignitas,
sed vanitas nuncupanda est. Haec utraque,
alternis nodis irretitis, gressu impedit, fallax complexa
collegium. Haec pestifere pectoribus humanis,
blanda desideriis vitia inspirant; defatigatasque mentes
mortalium, facili jucunditate sollicitant. Nam,
quid istis opibus (ut de his primum dicam) perniciosius,
quae raro, nisi cum justitia congeruntur? Tali
administratore res ista capitur, tali custode servatur. Radix enim, inquit, omnium malorum cupiditas
(I Tim. VI, 10).

8
00:10:16,343 --> 00:12:07,247
Adeo quaedam societas est pene etiam
nominis, duabus his rebus, vitiis et divitiis. Numquidnam
non opes istae, quaedam materia contumeliarum
sunt? Unde etiam quidam nostrorum ait: Quid enim
aliud sunt divitiae, nisi pignora injuriae? Numquid non,
velut exposita improbis praemia, factiosorum oculos
animosque provocant, proscriptionesque ipsas quodammodo
ostentant, et invitant? Sed fac, ut ista
non accidant, numquid quo post nos errantes, fugientesque
commigrent, certi esse possumus? Thesaurizat,
inquit, et ignorat, cui congreget ea (Ps. XXXVIII,
7). Sed fac ut veniat haeres ex voto, numquid non
saepe censum haeres intercipit, opesque congestas aut
filius male educatus, aut gener male electus absumit? Quid divitiae istae in se voluptatis habent, quarum
est et misera possessio, et incerta transmissio? Quo
devius ac praeceps hominum amor raperis? Scis ea,
quae tibi obveniunt diligere, et ipsum te diligere nescis? Foris est, quod amas: extra te est, quod concupiscis. Revertere potius in te, ut sis tibi tu charior
quam tua. Certe, si ad te quispiam rerum haud
ignarus accedat, malis ipsum te amet, quam ista,
quae tecum sunt: idque eliges, ut ille vitae tuae potius,
quam opibus tuis affectum suum conferat. Vis
hunc homini fidem servare, non rebus. Quod tibi tribuere
velis alium, ipse hoc tibi, qui es tibi fidissimus,
tribue. Nos potius nos amemus quam nostra. Et haec quidem adversus facultates dicta sint. In honoribus vero hujus mundi, ut caetera taceam,
quae aestimari dignitas potest rerum, cum ad hanc
promiscue cum bonis mali ambitione conscendant,
et non unius meriti viros unus honor ambiat, dignosque
et indignos non jam discernat dignitas, sed
confundat? Ita, quae meliores deterioribus praeferre
debebat, aequare coepit: novoque modo optimi ac
pessimi viri nusquam fere minus discrimen est,
quam in honore. Nonne honor major est, hujusmodi
honore inhonorum esse malle; ac suis magis moribus
quam promiscuis honoribus aestimari?

9
00:12:07,247 --> 00:13:57,383
Atque
haec ipsa (utcumque se habent) quam transvolantia,
quam caduca sunt? Vidimus nuper viros honore conspicuos,
celsarum dignitatum insedisse fastigiis, et
diffuso usquequaque censu per orbem patrimonia
tetendisse. Cupiditates successibus vicerant, rebus
vota transcenderant. Sed privatas tantum felicitates
revolvo. Reges ipsi magno sublimes imperio, gemmisque
fulserunt horum tegmina; mirum dictu,
textis irradiabant metallis, diadema distinctis intermicabant arboribus
, splendebat instructa
palatinis aula cultibus, auratisque trabibus tecta rutilabant:
eorum voluntates jura hominum, eorum
verba leges appellabantur. Quis supra hominum verticem
potest temporaria felicitate confugere? Ecce
eorum ille ambitus nusquam est, affluentissimae quoque
opes abierunt, transierunt ipsi tantarum opum
domini (Job. XIV, Sap. V). Recentium inclytorumque regnorum apud nos jam
quaedam fabula est. Omnia illa, quae hic erant magna,
modo jam nulla sunt. Nihil, ut puto, immo, ut certo
scio, ex illis opibus, honoribus, regnis, secum abstulerunt,
nisi (si qua in his fuit) fidei pietatisque substantiam. Sola haec illos, caeterarum rerum egenos,
sola prosequitur: haec abeuntes inseparabilis et
quasi fida comitatur. Illa nunc ope aluntur, in illis
nunc divitiis, in illis tantum honoribus acquiescunt. Haec bona nunc in beneficiis habent. Quapropter, si
honoribus opibusque capimur, veris opibus, veris
honoribus excitemur. Optimus quisque in coelestes
honores, in coelestes opes, terrenos honores, terrenas
opes transfert: illuc utique, ubi bonorum ac malorum
summa et inconfusa discretio est: ubi, quod
semel adipiscimur, semper tenemus: ubi si locus
obtinendi ullus fuerit, amittendi nullus erit. Sed quando, de fragili temporalium bonorum possessione
diximus, aliquid etiam nobis de ipsius brevis
vitae conditione dicendum est. Quid istud quaeso,
quid istud est? Nihil ita quotidie homines, ut mortem
vident: nihil ita obliviscuntur, ut mortem.

10
00:13:57,383 --> 00:15:31,775
Agitur
humanum genus rapida in occasu mortalitate,
omnisque posteritas succedentium saeculorum lege
decurrit. Patres nostri praeterierunt, nos abibimus,
posteri sequentur: velut ex alto undarum jactus,
aliis atque aliis supervenientibus, in littoris extrema
franguntur; ita in terminum mortis succiduae alliduntur
aetates. Haec nos consideratio diebus ac noctibus,
haec nos conditionis nostrae memoria circumstrepat. Debitum vitae finem jam jamque affuturum
putemus; qui nobis tanto magis appropinquabit,
quanto magis distulit. Vicinum speremus diem, longinquum
esse nescimus. Praeparemus, ut scriptum
est, ad exitum vias nostras (Mal. III, 1). Si cogitamus
ista, si ista meditamur, non timebimus mortem,
timendo. Beati, qui vos jam reconciliastis Christo. Non magnus mortis istos timor infestat, qui jam
dissolvi optant, et esse cum Christo (Phil., I); qui
summum vitae istius diem, jam parati, jam quieti,
in silentio exspectant. Non enim multum refert,
quando finiant temporariam, qui transeunt in aeternam. Ad negligentiam vitae, non nos negligentium turba
persuadeat, nec ad damnum propriae salutis, alienis
ducamur erroribus. Quid nobis in illo Dei judicio
proderit multitudo; ubi singuli judicabuntur, ubi sola
examinatio meritorum, actus quemque, non populus
absolvent? Cessent, cessent solatia malesuada discriminis. Nimirum praestat vitam propagasse cum paucioribus
quam perdidisse cum pluribus. Atque adeo,
non nos ad incuriam peccatorum, sola peccantium
numerositas pertrahat, neque hoc, quod sibi alii
parum consulunt, quaedam nobis efficiatur auctoritas. Obsecro te, delictum alienum semper ut opprobrium
respice, numquam ut exemplum. Quod si libet oculos
ad exempla conferre, in illam potius intende partem
qua, licet pauciores sint, tamen sunt in sua parte
copiosi. Illam, inquam, respice, in qua sunt, qui sapienter
intelligunt, quapropter nati sint? et utique,
dum ad vivunt, vitae suae causam agunt.

11
00:15:31,775 --> 00:17:07,583
Qui utili opere insignes, atque egregia virtute praestantes,
praesentem vitam excolunt, futuram serunt. Nec solum copiosa horum exempla, verumetiam
magna non desunt. Nam quae mundi nobilitas, qui
honores, quae dignitas, quae sapientia, quae facundia,
quae litterae non se jam ad hanc coelestis regni militiam
contulerunt (Matth. XI, 30)? Quae sublimitas,
non jam se ad istud leve coeleste jugum, cum deditione
submittit? Et sane supra omnem errorem atque
ignorantiam est, dissimulare quemque negotium salutis
suae. Possem etiam, nisi longum esset, multos
ex innumeris nominatim retexere, quanti in saeculo
illustrium virorum hanc arctiorem divini cultus observantiam,
vitamque sectati sunt: quorum tamen
exempla, ne cuncta penitus omittam, cursim pauca
subnectam. Clemens vetusta prosapia senatorum, atque etiam
ex stirpe Caesarum, omni scientia refertus, omniumque
liberalium artium peritissimus, ad hanc justorum
viam transiit; itaque etiam in ea excellenter
effloruit, ut principi quoque apostolorum successor
exstiterit. Gregorius e Ponto sacerdos, philosophia
primus apud mundum et eloquentia praestans; sed
postea major praestantiorque virtutibus, adeo ut
(sicut de hoc historiae nostrae fides loquitur) inter
reliqua admirabilium signa meritorum, precibus hujus
atque orationibus mons referatur secessisse, lacus
exaruisse. Alius item sanctus, atque ejusdem nominis
Gregorius, aeque litteris ac philosophiae deditus,
coelestem hanc philosophiam concupivit. Cujus
etiam, quod ad rem pertinet, nequaquam silendum
videtur; quod Basilium studiis prius saecularibus familiarem
sibi, et rhetorices adhuc professioni vacantem,
auditorium ejus ingressus, manu hunc apprehensum
schola abduxit, dicens: Omitte ista et da
saluti operam. Et postea uterque memorabilis sacerdos
reliquit utique in Ecclesiae nostrae libris ingenii
sui praeclara monimenta.

12
00:17:07,583 --> 00:18:48,239
Paulinus quoque, Nolanus
episcopus, peculiare et beatum Galliae nostrae exemplum,
ingenti quondam divitiarum censu uberrimo
eloquentiae fonte; ita in sententiam nostram propositumque
migravit, ut etiam cunctas admodum
mundi partes eloquio operibusque resperserit. Hilarius
nuper, et in Italia nunc antistes Petronius,
ambo ex illa plenissima, ut aiunt, mundanae potestatis
sede, unus in religionis, alius in sacerdotii nomen
ascendit. Et quando clarissimos facundia, Firmianum,
Minutium, Cyprianum, Hilarium Joannem , Ambrosium, ex illo volumine numerositatis
evolvam? Dixerant, credo, et hi sibi, quod
quidam nostrum ait, cum se a saeculo in hanc beatiorem
vitam, hoc velut stimulo concitaret: dixerant,
credo, Quid hoc est? Surgunt indocti, et coelum
rapiunt, et nos cum doctrinis nostris, ecce ubi in carne
volutamur et sanguine (Matth. XI)? Dixerant istud? et idcirco ipsi postea vim intulerunt regno. Prolatis ex parte, quos major fidei nostrae fervor
habuit, saeculi philosophia, eloquentia, honoribusque
perfunctos, ad ipsos jam reges et illud caput mundi
veniam. Neque nunc commemorandos putabo omnes
superiores illos religioni devotos, et regiae dignitatis
viros: solum mihi insignes, David pietate, Josias
fide, Ezechias humilitate, ex memoria venerandorum
promentur annalium. Nonnulli quoque ex
recentioribus exstiterunt, atque hac nostra tempestate
principes, qui ad agnitionem veri regis propius
accesserunt, summumque illum dominorum Dominum
summa cordis contritione confessi sunt; attentam
divinae majestati reverentiam, etiam uterque
sexus ex aula exhibuit. Hi potius idonei, ut arbitror,
ad aemulandum proponantur, quorum exempla cum
habeant de futuris salutem, habent de praesentibus
auctoritatem. Cernis ut etiam dies atque anni, et cuncta haec
ornamenta coeli, Dei verbum mandatumque infatigabili
observatione conservent, praeceptorumque ejus
custodiant irremissa lege famulatum.

13
00:18:48,239 --> 00:20:41,447
Numquid nos,
quorum ista usibus fabricata sunt, quorum luminibus
ingesta sunt, coelestium mandatorum non nescii,
nec divinae voluntatis ignari, praeceptum Dei surda
aure transibimus? Et his quidem praedictis mundi
adminiculis, quid in saecula observarent, semel jussum
est: nobis vero tot voluminibus divinae legis
iterantur imperia, ad haec saltem, quod homini ipsi
attributum est, voluntati auctoris parere, praeceptisque
ejus vacare discat: quia omne istud, cum praebet
ministerium, praestat exemplum. Et tamen, si
qui ad auctorem suum redire nolunt, num idcirco
Dominum suum vitare possint? Aut quo suppetit, ut
fugiant, qui a Deo se avertunt? Audiant, sancte
David, audiant te dicentem: Quo ibo a Spiritu tuo,
et a facie tua quo fugiam? Si ascendero in coelum, tu
illic es: si descendero in infernum, ades; si sumpsero
pennas meas diluculo, et inhabitavero in extremis maris,
etiam ibi manus tua deducet me, et tenebit me dextera tua
(Ps. CXXXVIII). Ergo illi velint nolint, se Domino
universitatis, et si voluntate auferunt, jure non subtrahunt. Illi quidem affectu absunt, sed ille dominatu
adest: Ita quod improvidum et inconsultissimum
est, errantes clausi, vivunt extra considerationem
Domini, et intra potestatem. Et si unusquisque
de fuga famulum minaci indagine sectatur, eumque
declinantem se juris sui assertor insequitur; cur non
de semetipso coelesti Domino jus suum reddit, servitutique
quamprimum se in famulatum ejus voluntaria
oblatione dedit, aequus utique tam sibi, quam
in se arbiter? Cur in praesentium rerum oblectabili
defigimur aspectu? Cur iis tantumlibet incubare,
quae cernimus? Numquid luminibus istis tantum vivimus,
aut solos in usum gestamus oculos? Vivimus quoque et auribus, ut possimus inhiare
promissis. Magni nos, per hanc quoque corporis partem,
affectus trahunt. Quae spondentur, quae praedicantur,
ferventibus votis, instantibus desideriis exspectemus. Fidem promissorum fidelis ille, ille auctor
inculcat. Ambiamus ad optima quae pollicentur.

14
00:20:41,447 --> 00:22:29,783
Quamquam si ipsi quoque oculis, bene et utiliter uti
volumus, per istos etiam in futurum cupiditate magna
ex parte raptamur: si admirationem, quam ex
mundi contemplatione capimus, retorqueamus in
ipsum tantae machinae auctorem. Aut si cogitemus,
quantus in posterum splendor lucis, possit luminibus
occurrere; cum se nunc tantus insinuet: Quam
magnifica fulgebit perpetuis forma rebus, cum sit
nunc tam speciosa perituris. Non ergo oportet in
deteriorem nos partem, officia sollicitare membrorum,
commode potius in utramque temperentur vitam;
sicque custodiant temporariae usum, ut aeternae
non abjiciant ministerium. Quod si nos ista avocatio
atque amor juvat, et ipsum sensum oblectatio sollicitat,
est plane hic amor summae voluptatis; est non
solum, quod amari effusissime possit, sed et quod
maxime, debeat, jucundum, praeclarum, unicum,
aeternum bonum. Deus, inquam, noster, cui possis tam magno quam
pio igne flagrare; si in locum anteriorum cupiditatum,
pretiosa rursum desideria succedunt. Si te in
aliquo capiebat tam magnificae rei dignitas, nihil illo
magnificentius. Si te aliquid velut aptum gloriae accommodatumque
rapiebat, nihil illo gloriosius. Si ad
splendida fulgentium rerum ducebaris visu, illo nihil
clarius. Si ad speciosa trahebaris intuitu, illo nihil
pulchrius. Si in aliquo te amplecti putabas veritatem,
illo nihil verius. Si in quoquam suspiciendam
largitatem credebas, illo nihil munificentius. Miraris,
quod purum est atque simplex? nihil illa bonitate
sincerius. Sollicitaris affluentium rerum copia? nihil
illa abundantia copiosius. Diligis aliquid tamquam
fidum? nihil hujus firmius est fide. Amas aliquid ut
commodum? nihil commodius est hujus ipsius amore. Est aliquid, quod te vel severitatis vel jucunditatis
specie trahat? non est magnitudine illa, dignatione
illa, quidquam aut terribilius aut blandius. Requiritur
in adversis benignitas, in prosperis suavitas:
unicum est ex illo, aut in laetis gaudium, aut in moestis
solamen.

15
00:22:29,783 --> 00:24:13,271
Itaque ratione plenissimum est, te
illum in quo habeas omnia, amare prae omnibus. Divitiae,
et quaecumque illa sunt, quae te nunc amoenitatibus
suis obtinent, non solum intra ipsum, sed
etiam ab ipso habentur. Malle hactenus amor sparsus,
divinis deinceps reddatur excubiis. Vaga adhuc
affectibus suis, in sacros reducatur usus jam casta
charitas: dilectionemque opinionibus deviam, cohibito
errore, castigans dirige, atque in Deum amorem
confer tuum: quia et quidquid nunc amas, suum
est; suum, inquam, suum est. Est enim tantus ille,
ut qui non amant eum, inique quidem, sed tamen
non nisi ejus quidquam amare possint. Sed tamen consideret velim arbiter justus, aequumne
sit diligere opus, opifice neglecto derelictoque omnium
creatore rerum; in rem hujus cupiditatibus
suis passim atque indifferenter incurrere: cum utique
Deum oportuisset illicere ad amorem sui, vel
per hunc ipsum affectum suorum operum. Et nunc
homo adversus in indignorum tantum figmentorum
desideria atque officia convertitur, animisque incongrue
dissidentibus appetitor artis, desertor artificis,
complectiturque speciem, cujus non miratur auctorem. Et quid de illa tam magna multitudine dulcedinis
suae diximus? Aut quid de tanta et tam ineffabilis
boni suavitate, sancto et profundo charitatis
ejus thesauro, elocuti sumus? Aut quando in quoquam
de illo, quisquam valet rei ipsius fando consequi
dignitatem? Amare ergo eum jam non voluptarium
tantum, sed etiam necessarium esse ducamus. Impium quippe est hunc non diligere, cui rependere
non queas etiam cum dilexeris. Injustissimum est
ut ei, quae possis tribuere, nolis, cui etiam si velis,
repensare non possis. Quid enim retribuemus Domino,
pro omnibus quae retribuit nobis (Ps. CXV)? Quid retribuemus,
vel pro hoc tantum, quod per fidem homini
salutem dedit, statuitque, ut quam facillimum factu
esset, per quod spem orbi terrae ac vitam mortalibus
propagaret.

16
00:24:13,271 --> 00:25:52,703
Et ut ad ista descendam, illa aliquando externa
omnia, id est nationes et regna, putasne ob aliud in
ditionem ac jus cessisse Romanum, et ob aliud magnam
partem generis humani, in unum transisse
populum; nisi ut facilius tamquam medicamentum per
corpus unum, ita per unam gentem fides infusa penetraret,
et ut capiti ingesta velociter se per membra
diffunderet? Alioqui, non ita concurrisset inter crebras
et discrepantes ritibus linguisque gentes, nec tam longe
per novorum semper graduum objecta transisset. Denique B. Paulus, per hunc eumdem populum disterminans
fidem, scribit se ab Hierosolymis usque
ad Illyricum, Evangelio Christi cuncta replesse (Rom. XV, 19). Quando autem istud inter nationes, aut multitudine
innumeras (Cicer. pro M. Marcello), aut immanitate
barbaras exstitisset? Inde est, quod nunc
terra, a solis ortu et occasu, ab aquilone et mari,
Christum resonat; quod ad vitam omnia mundi latera
concurrunt; dum fidem Thrax, fidem Libys, fidem
Syrus, fidem receptat Hispanus. Magnum ergo
ex hoc divinae pietatis argumentum est, quod sub
Caesare Octavio, cum utique Romana possessio verticem
tenuit, tunc se Deus terris dedit. Itaque ut tua
apud te proferam, cum ab ortu regni hujus centesimus
et octogesimus quintus fere supra millesimum
vertatur annus; quidquid vel sub illa dominatione
regum vetusta; vel sub illa deinde gemina administratione
consulum Romano accessit imperio, omnia
Christi adventui praeparata et diffundendae fidei provisa
potest, si quis idoneus est assertor, ostendere. Nos ad propositum revertemur. Nolite, inquit,
diligere mundum, neque ea quae in mundo sunt (I Joan. II), quia omnia haec conspectui nostro insidiosis
coloribus lenocinantur. Vis illa oculorum attributa
lumini, non applicetur errori: et cum vitae usibus
pateat, non admittat causas mortis. Carnis desideria,
ut egregie Apostolus ait, militant adversus animam
(I Petr.

17
00:25:52,703 --> 00:27:36,192
II, 11); omnisque illis in perniciem nostram
clademque procinctus est, pervigilem cum insurgunt
adversus nos stationem tenent, externorum plane
hostium more; dum sibi tantum virium acquirunt,
quantum nobis subtrahunt. Ita ego hactenus de inextricabilibus
saeculi insidiantis illecebris, de honoribus
opibusque sermocinatus sum, tamquam si jucundus
blandimentis suis mundus vigeret. Quidquid
est illarum rerum facies, adumbratis quondam nitoribus
expolita, jam obsolevit, omnisque fucatus
splendor intercidit. Vix jam hoc habet mundus, ut
fallat. Periit imago illa rerum, ad decipiendum usque
decora. Prius nos seducere vero cogitabat fulgore,
non poterat, prope jam non valet et ipsa nos
falsa ostentatione corrumpere. Solidis bonis carebat,
ecce deficit etiam caducis. Non hunc, aut ad tempus
speciosa ornant, aut in posterum mansura confirmant;
nisi nosmetipsi decipimus, pene mundus decipere
nos non potest. Sed quid dissimulamus ea expromere quae fortiora
sunt? Dissipatas loquimur opes mundi, cum jam ipse
mundus in finem suum vergens spatiis agatur extremis. Quanto istud majus et gravius est, quod jam
ipse non in longum erit? Quid commemoramus attritam
ejus rem ac supellectilem? Nec immerito in
defectum viribus aevo consumptis urgetur, adminiculisque
suis destituitur, cum jam in senium nutanti
onere succumbat. Postrema mundi aetas referta est
malis tamquam morbis senectus. Visa sunt, videnturque
jamdudum ista cano saeculo, fames, pestilentia,
vastitas, bella, terrores. Hi sunt in ultimis jam
annis languores sui. Hinc saepe illa coeli cernuntur
signa, motusque terrarum, permutatae temporum vices,
monstrosae animantium fecunditates: quae omnia
adhuc procedentis prodigia sunt temporis, sed
jam deficientis. Atque hoc non infirmitatis nostrae
verbis, sed etiam apostolicae auctoritatis confirmatur
eloquiis. Illic enim legitur: In nos fines saeculorum
devenerunt (I Cor. X). Quod cum jamdudum dictum
sit, quid cunctamur, quid exspectamus?

18
00:27:36,192 --> 00:29:12,240
Urget nos
dies ille, jam non noster tantum, sed et saeculi. Omnis
hora illud debitae resolutionis admonet tempus
instare, cum ancipiti periculo finis alternus, et discrimen
geminum unam omnibus mortem minatur. Incumbit mihi misero jam mundi mortalitas, tamquam
mihi non sufficiat ad terrorem mea. Quid palpamus
metus nostros? Securitati locus non est,
quando terminus in nos impendet indifferenter,
singulorum hinc omnium. Quo magis est in hoc,
non jam dicam saeculi exitu, sed vel in hoc rerum
ejus defectu, hominum miseranda conditio; qui sibi
nec futurorum spem gaudiorum reponunt, cum jucunditate
praesentium non fruantur. Voluptatem
vitae brevioris non capiunt, perpetuae sperare non
possunt. Bonis temporalibus non utuntur, non, non
utentur aeternis. Hic rei parum, illic spei nihil. Dolendus
prorsus atque miserandus hominis status iste
est; nisi forte faciat de acerbissima conditione congruam
necessitatem; nisi ob hoc ipsum, ad potiora
utilitatis suae remedia se corrigat, contendatque ad
illa salubrioris vota consilii; praesertim, cum ita
dilacerata praesentis temporis res sit, ut qui unius
futuri saeculi commodum perdit, utriusque perdiderit. Dirigenda est omnis animi intentio in spem futuri:
quam spem ut plenius ac manifestius consequaris,
aperire eam etiam sub alicujus exempli conditione
non abnuam. Si cui aliquis quinque hodie ex
aere denarios offerat, quingentos vero aureos in
crastinum spondeat, optionemque offerat utrum aes
ad praesens sumere, an aurum mallet in posterum:
dubiumne est, quin praeoptet grandia illa munera,
cum parva mora? Tu quoque brevis hujus atque
aeternae vitae conditione perspecta, non eligas capere
vilia, cum sperare possis pretiosa. Non est tanti
sumpsisse parva, quanti est exspectare, quae magna
sunt. Quod si omne hoc fragile, quod in mundo est,
et videmus, et capimus (spei vero a sperando inditum
nomen est), manifestum est nequaquam in hoc
saeculo spem possideri, in quo his quae intuemur
fruimur. Spes enim quae videtur non est spes.

19
00:29:12,240 --> 00:31:05,448
Nam
quis quod videt quid sperat (Rom. VIII, 24)? Ergo
quaecumque illa spes rebus miscetur humanis, quaerenda
est in futurum: alioquin, nec spes appellari
potest, si non speratur. Itaque manifestiorem in futurum rem spei sequimur,
quam spem rei in praesentibus experimur. Ecce
ea quae nobis in ipsos oculorum admoventur obtutus,
non absolute quasi oppressis visibus intuemur;
multo vero certius in ea quae eminus offeruntur,
velut expeditis luminibus intendimus: ita fere evenisse
de praesentibus futurisque non est ambigendum. Nam praesentia tamquam in oculos ingesta,
non recte cernuntur; futura tamquam ab oculis reducta,
manifestissime perspiciuntur. Neque hanc
fiduciam futurorum, incerto auctore praesumimus,
sed Domino nostro Jesu Christo, verissimo sponsore
veritatis, qui justis interminabile regnum et ampla
beatissimae aeternitatis praemia pollicetur; qui etiam
per ineffabile sacramentum assumptae carnis, idem
homo et Deus, reconciliavit hominem Deo; ac magno
absconditoque mysterio passionis mundum crimine
absolvit. Itaque manifestatus est in carne,
justificatus est spiritu, apparuit angelis, praedicatus
est gentibus, creditus est mundo, assumptus est in
gloria: propter quod Deus eum exaltavit, ut omnia
confiteantur nunc in coelo, et in terra, in mari et in
abyssis, quia Dominus Jesus in gloria est, Rex et
Deus ante saecula (Phil. II). Quin tu repudiatis illis philosophorum praeceptis
quorum lectioni operam ac ingenium accommodas,
ad imbibenda Christiani dogmatis studia animum
adjicis. Illic quoque, quo facundia tua atque ingenium
exerceatur, invenies; brevique tibi liquebit
quanto haec nostra, id est,
pietatis veritatisque praecepta, illis philosophorum
praeceptis debeant. In illis namque eorum praeceptis,
vel adumbrata virtus, vel falsa sapientia; in his vero
consummata justitia, solida veritas continetur. Unde licet dicere philosophiae alios nomen usurpasse,
nos vitam. Etenim qualia ab his dari possunt
praecepta vivendi? Causam nesciunt.

20
00:31:05,448 --> 00:33:01,992
Ignorantes
enim Deum, et statim ab exordio justitiae declinantes,
consequenti in caetera feruntur errore. Sic fit
postea ut studiorum talium finis sit vanitas. Si qui
apud illos honestiora definiunt, huic jactantiae deserviunt,
huic laborant: ita apud eos non est vacua
vitiis abstinentia vitiorum. Hi itaque sunt, sicut
scriptum est, qui terrena sapiunt (Phil. III, 19). Unde
manifeste ostenditur veram eos justitiam, veram sapientiam
non videre. Anne aliquis ex illa Aristippi
schola veritatem videbit, qui ingenio suo a suibus
aut pecore nihil differt, cum beatitudinem in corporis
voluptate constituat: cui Deus venter est, et gloria
(Ibid.) in pudendis ejus? Hic honestum justumque
praecipiet, apud quem prodigus, impudicus, adulter
philosophatur? Sed alius adversus philosophos dicendi
locus reservetur; ego ad haec veniam propter
quae tecum loquor. Omitte jam illas, quibus oblectaris, maxime generales
eorum sententias, breviter ex omni disputationis
genere collectas, atque ad studia te nostrorum
et scripta converte. Ibi, tu optime, pectus tuum,
multifaria instructione satiabis. Ibi, ad inculcandam
fidem, non his quidem verbis, sed tamen ista dicentur
tibi: Verbum Dei, qui non credit, non intelligit. Ibi, tu admonebere: Dominum, quia Dominum vocas,
metue; quia patrem, dilige. Ibi, tu veras hostias
disces, audiendo: Acceptissima Deo sacrificia
sunt, justitia et misericordia. Ibi, tibi istud insinuabitur:
Si amas te, proximum dilige; qui nihil magis
commodis tuis dabis, quam quod contuleris alienis. Ibi, tibi praecipietur, nullam esse causam tam dignam
putes, qua tibi justa fiat mors hominis. Illic,
adversus illicita moneberis: Libidini resiste, tamquam
hosti acerbissimo, qui insultare victis, etiam
contumelia corporis, gaudeat. Illic, ne concupiscas,
istud edoceberis: Melius est nolle quae non habeas,
quam habere quae velis. Illic, ne irascaris, hoc ingeintur:
Qui provocatus irascitur, tunc solum non
irascitur, cum non provocatur.

21
00:33:01,992 --> 00:34:57,768
Ibi etiam, de inimicis
audies: Amato non amantem, quia amantem
vix ullus non amat. Illic, saepius id tibi iterabitur:
Thesaurum is bene recondit, qui indigentibus dividit. Perdere enim jam non poterit, quod largiendo
collocavit. Illic etiam feliciora suadeberis, cum dicetur:
Fidelium conjugiorum fructus est continentia. Ibi, tu discernenda cognosces, cum audies:
Mala saeculi hujus justis injustisque communia sunt. Ibi, tibi istud audiendum offeretur: Major aegritudo
est languere animam vitiis, quam corpus morbis. Ibi, tibi ad commendandam pacem istud pronuntiabitur:
Impatientibus similitudo morum, causa discordiae. Ibi, ne sequaris malos, istud audies: Prudentem
et sapiens informat, et stultus; ille quid
imitandum sit docet; iste quid vitandum. Illic et
ista proferuntur: Multa prosunt nescientibus; ideo
non minor est Dei in operto quam in aperto benignitas. Illic admoneberis: Gratias Deo non magis
in prosperis agas quam in adversis; et cum prospera
sint, te non meruisse fatearis. Illic, tibi etiam remotiora
patefient, cum ista praedicabuntur: Fatum non
esse, interrogent gentes vel leges suas; quae utique
non puniunt, nisi factorum voluntatem. Illic audies
ad custodiendam puritatem et ista praecipi: Si vis
esse verax, suspicax non eris. Non enim suspicamur,
nisi quod nescimus. Ibi, de sublimioribus quoque
istud audies: Deo mente defixus, a passionibus cum
titillatur, a coelo in terram devolvitur. Ibi tibi et
haec memorabuntur: Cum hic mali interdum bona
capiant, boni malis afflictentur; qui futurum Dei
judicium non credunt, iniquum (quod absit) Deum
judicant. Illic tibi suggeretur: Etiam in secretis
tuis quod velis homines nescire ne feceris; quod
Deum, ne cogitaveris. Ibi tibi contra omnem fraudem
dicetur; Infelicius est decipere quam decipi. Illic et adversus jactantiam consummantia tibi haec
praecipientur: Vanitatem tanto magis fuge, quanto
melior efficieris. Caetera enim vitia crescunt vitiis,
vanitas virtutibus.

22
00:34:57,768 --> 00:36:47,639
Et ista quidem pauca de studiis,
carptim ac breviter praelibata sunt. Quod si ad fontes ipsos sacri eloquii scrutator accesseris,
ibi tu non exteriora magis quam interiora
mirabere. Ita Scriptura, dum intrinsecus radiat, velut
pretiosis ima quaeque gemma, in profundum
fulgorem considerantium demittit oculos. Hoc tu
caligantem mentis aciem nequaquam refugus insuesce;
hoc interno ac salubri cibo disce animae
famem pascere. Per opus miserantis Domini id fore
non diffidimus, ut nostrorum appetens, et dissimulator
tuorum, inania fastidias, et solida concupiscas. Imprudentissimum est, cum pro nobis fere tam
multa Deus fecerit, nihil nosmetipsos fecisse pro
nobis; cumque ille in operibus suis ad commoda
humana respexerit, hominem nolle sibi consulere. Consulimus vero, si nos in Dei cultum affectumque
reddimus. Vera quippe beatitudo est, saeculi beatitudinem
spernere, neglectisque terrenis in divina
flagrare. Proinde, jam nunc omnia dicta factaque
tua ad Deum vel propter Deum dirige. Obtine ut tibi
comes semper sit illa, et tibi custos erit. Jam fida
est innocentia. Magnum est virtutem sequi, nosque
ei aliquid pro virili portione conferre. Nec pavendum
est ne se ab his quae usu inoleverunt animus
per meliorem vitam non valeat absolvere. Idem ille,
cui sanandos nos tuendosque offerimus, vires praestat
affectui. Unde autem? ut vel aestimatione comprehendere
valeat quisquam futurorum remunerationem
bonorum. Ecce divina, ut cernimus, munificentia,
cunctis promiscuum usum charissimae lucis
indulsit. Datur pio et impio communem spectare
solem; omnibus creatura famulatum suum benignis
servat officiis, bonorum malorumque totius mundi
indiscreta possessio est. Cum hic igitur tam praeclara Deus justis pariter et
injustis tribuat, qualia sunt putanda quae justis reservat? Consideremus, qui tanta dedit, quanta restituet;
qui tam magnus est in donis, quam magnus
erit in praemiis. Si tam inaestimabilis est munerantis
benignitas, quae illa remunerantis?

23
00:36:47,639 --> 00:37:38,639
Ineffabilia sunt
quae praeparavit Deus his qui diligunt eum, recte
plane atque manifeste, quia vere immensum est,
quam magna rependet bonis qui tam magna largitur
ingratis. Circumfer oculos, et de pelago negotiorum
tuorum, velut in quemdam professionis nostrae portum
prospice, proramque converte. Unus hic portus
est, in quem nos ab omni fluctuantis saeculi jactatione
referamur, quem inter irruentes mundi turbines
fessi petamus; huc cunctis confugiendum est, qui
frementis saeculi tempestate vexantur. Hic statio fidissima,
et quies certa. Hic late recessus exclusus
fluctibus silet. Hic blanda tranquillitas, serenum renidet. Huc cum fueris delatus, tuto navis tua post
inanes labores hic ad crucis anchoram fundata retinebitur. Sed jam prolixior scriptorum pagina modum
poscit. Vim coelestium praeceptorum arcte breviterque
collectam in summam accipe ad Dei honorem. Haec sunt mandata omnia, ignosce, meque agnosce.

