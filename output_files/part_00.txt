<h2><center><font color="White">Volume front matter</font></center></h2>
PATROLOGIAE CURSUS COMPLETUS
SIVE BIBLIOTHECA UNIVERSALIS, INTEGRA, UNIFORMIS, COMMODA, OECONOMICA,
OMNIUM SS. PATRUM, DOCTORUM SCRIPTORUMQUE ECCLESIASTICORUM
QUI AB AEVO APOSTOLICO AD INNOCENTII III TEMPORA
FLORUERUNT;
RECUSIO CHRONOLOGICA
OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA
ECCLESIAE SAECULA,
JUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS,
PERQUAM DILIGENTER CASTIGATA;
DISSERTATIONIBUS, COMMENTARIIS LECTIONIBUSQUE VARIANTIBUS CONTINENTER ILLUSTRATA;
OMNIBUS OPERIBUS POST AMPLISSIMAS EDITIONES QUAE TRIBUS NOVISSIMIS SAECULIS DEBENTUR ABSOLUTAS
DETECTIS, AUCTA;
INDICIBUS PARTICULARIBUS ANALYTICIS, SINGULOS SIVE TOMOS, SIVE AUCTORES ALICUJUS MOMENTI
SUBSEQUENTIBUS, DONATA;
<br>CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM
DISTINGUENTIBUS SUBJECTAMQUE MATERIAM SIGNIFICANTIBUS, ADORNATA;
OPERIBUS CUM DUBIIS TUM APOCRYPHIS, ALIQUA VERO AUCTORITATE IN ORDINE AD TRADITIONEM
ECCLESIASTICAM POLLENTIBUS, AMPLIFICATA;
DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID
UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO
SCRIPTURAE SACRAE, EX QUO LECTORI COMPERIRE SIT OBVIUM QUINAM PATRES
ET IN QUIBUS OPERUM SUORUM LOCIS SINGULOS SINGULORUM LIBRORUM
SCRIPTURAE TEXTUS COMMENTATI SINT.
EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS,
CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM VARIETAS
TUM NUMERUS, FORMA VOLUMINUM PERQUAM COMMODA SIBIQUE IN TOTO OPERIS DECURSU CONSTANTER
SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA,
SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM,
PRIMUM AUTEM IN NOSTRA BIBLIOTHECA, EX OPERIBUS AD OMNES AETATES,
LOCOS, LINGUAS FORMASQUE PERTINENTIBUS, COADUNATORUM.
<br>
SERIES SECUNDA,
<br>
IN QUA PRODEUNT PATRES, DOCTORES SCRIPTORESQUE ECCLESIAE LATINAE
A GREGORIO MAGNO AD INNOCENTIUM III.
ACCURANTE J.-P. MIGNE,
BIBLIOTHECAE CLERI UNIVERSAE,
SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.
<br>
PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---VENEUNT
MILLE FRANCIS DUCENTA VOLUMINA EDITIONIS LATINAE; OCTINGENTIS ET
MILLE TRECENTA GRAECO-LATINAE.---MERE LATINA UNIVERSOS AUCTORES TUM OCCIDENTALES, TUM
ORIENTALES EQUIDEM AMPLECTITUR; HI AUTEM, IN EA, SOLA VERSIONE LATINA DONANTUR.
<br>
PATROLOGIAE TOMUS C.
<br>
BEATI FLACCI ALBINI SEU ALCUINI
<br>
TOMUS PRIMUS.
<br>
EXCUDEBATUR ET VENIT APUD J.-P. MIGNE EDITOREM,
IN VIA DICTA <em>D᾽AMBOISE,</em> PROPE PORTAM LUTETIAE PARISIORUM VULGO <em>D᾽ENFER NOMINATAM, SEU PETIT-MONTROUGE.</em>

1851 
<h4><center><font color="White">Series title page</font></center></h4>
SAECULUM IX.
<br>
B. FLACCI ALBINI SEU ALCUINI ABBATIS ET CAROLI MAGNI IMPERATORIS MAGISTRI

OPERA OMNIA

JUXTA EDITIONEM FROBENII, ABBATIS AD SANCTUM EMMERAMUM RATISBONAE, NOVISSIME AD
PRELUM REVOCATA ET VARIIS MONUMENTIS AUCTA.
ACCURANTE J.-P. MIGNE,
BIBLIOTHECAE CLERI UNIVERSAE,
SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.
<br>
TOMUS PRIMUS.
<br>
VENEUNT 2 VOLUMINA 15 FRANCIS GALLICIS.
EXCUDEBATUR ET VENIT APUD J.-P. MIGNE EDITOREM,
IN VIA DICTA <em>D᾽AMBOISE,</em> PROPE PORTAM LUTETIAE PARISIORUM VULGO <em>D᾽ENFER NOMINATAM,
SEU PETIT-MONTROUGE.</em> 1851 

<h2><center><font color="White">Contents page</font></center></h2>
<h3>ELENCHUS AUCTORUM ET OPERUM QUI IN HOC TOMO C CONTINENTUR.</h3> 
<p>B. FLACCUS ALBINUS, SEU ALCUINUS. OPERUM OMNIUM PARS PRIMA.---EPISTOLAE. 135
</p><p>OPERUM OMNIUM PARS SECUNDA.---OPUSCULA EXEGETICA. 515
</p><dd><em>Opusculum primum.</em>---Interrogationes et responsiones in Genesin.<em>Ibid.</em>
<dd><em>Opusc.</em> II.---Enchiridion, seu expositio pia ac brevis in psalmos
poenitentiales, in psalmum CXVIII et graduales. 569
<dd><em>Opusc.</em> III.---Compendium in Canticum Canticorum. 639
<dd><em>Opusc.</em> IV.---Commentaria super Ecclesiasten. 665
<dd><em>Opusc.</em> V.---Interpretationes nominum Hebraicorum progenitorum
Domini nostri Jesu Christi. 723
<dd><em>Opusc.</em> VI.---Commentaria in sancti Joannis Evangelium. 733
<dd><em>Opusc.</em> VII.---Tractatus super tres sancti Pauli ad Titum, ad Philemonem et ad Hebraeos Epistolas. 1007 
<dd>Commentatio brevis in quasdam sancti Pauli sententias. 1083
<dd>Commentariorum in Apocalypsin libri quinque. 1085
<p></p><center>ANNO DOMINI DCCCIV.</center>

<p></p><h3>B. FLACCI ALBINI SEU ALCUINI ABBATIS,
CAROLI MAGNI REGIS AC IMPERATORIS MAGISTRI,
OPERA OMNIA</h3>
POST PRIMAM EDITIONEM, A VIRO CLARISSIMO D. ANDREA QUERCETANO CURATAM,
DE NOVO COLLECTA, MULTIS LOCIS EMENDATA, ET OPUSCULIS PRIMUM
REPERTIS PLURIMUM AUCTA, VARIISQUE MODIS ILLUSTRATA
CURA AC STUDIO FROBENII,
S. R. I. PRINCIPIS ET ABBATIS AD SANCTUM EMMERAMUM RATISBONAE. 

<h3>PRAEFATIO GENERALIS. (J. Frobenius)</h3>
<p><nobr><sub></sub></nobr> I. Henricus Canisius jurisconsultus, et initio saeculi
XVII in Academia Ingolstadiensi sanctorum canonum
professor ordinarius, multis laboribus litterariis celeberrimus,
et veterum monumentorum scrutator solertissimus,
cum plura beati Alcuini opuscula in
bibliothecis delitescentia luci vero publicae a se reddenda,
detexisset, recte sentiens, nonnulla alia ejusdem
praeclarissimi magistri opuscula aut penitus periisse,
aut adhuc bibliothecarum vinculis constricta
opem eruditorum exspectare, optabat ut immeritis
illis pedicis manicisque exsolvantur, quo tandem in
luce versari, et per ora doctorum volitare queant.
«Utinam, inquit, existeret, qui Alcuini omnia monumenta
in lucem erueret, vel saltem illa quae jam sunt
eruta, unum in volumen colligeret, collectaque simul
vulgaret.» Tom. II Thesauri Monum. Edit. Basnagii,
pag. 484 et 485.
</p><p>II. Id quod Canisius in votis habuit, primus omnium
maxima cura ac diligentia exsequi adlaboravit
vir magni pariter inter eruditos nominis D. Andreas
<nobr><sub></sub></nobr> Quercetanus Turonensis. Is enim patriae suae
amore, prout ipse profitetur initio Praefationis in
suam editionem, incitatus, omnia beati Alcuini opuscula
seu jam edita, seu ex codd. mss. Pauli Petavii,
Augusti Thuani, Puteanorum fratrum, Sirmondi et
aliorum conquisita collegit, et partim auctius ac
emendatius, partim vero tunc primum detecta de
novo edidit Lutetiae Parisiorum anno 1617.
</p><p>III. Verum haec viri summi qualiscunque diligentia
non se protendebat ad exteras Italiae, Hispaniae, Angliae
ac Germaniae bibliothecas, in quibus tamen celeberrimi
hujus sui temporis scriptoris opuscula varia
olim certatim a suis discipulis descripta ac recondita
conservabantur: alii tamen viri eruditi, quibus in illa
veterum monumentorum reconditoria penetrandi fortuna
arrisit, Martenius, Mabillonius, Baluzius, Pezius
et alii, plura opuscula mss. beati Alcuini detexerunt,
quae priori illi collectioni addi, et ita nova aliquando
editio completior ac perfectior fieri posset; in quem
<nobr><sub></sub></nobr> finem iidem nova sua reperta suis collectaneis addita
et cum aliis opusculis, prout sese quaerentibus fortuito
offerebant, commista luci publicae commiserunt.
Magnum vero exinde incommodum relictum est,
quod eruditi qui de beato Alcuino quaedam suis laboribus
apta discere cupiebant, necesse haberent, illius
seu epistolas, seu commentationes, tractatus et carmina,
per vasta et parum obvia volumina distracta
conquirere: quod quidem incommodum nonnisi uno
novae collectionis ac editionis auxilio reparandum
fuit. Incommodum isthoc magis crevit, postquam
exemplaria quoque editionis Quercetanae evasere
rarissima, ut nunc in paucissimis plane bibliothecis
reperiantur.
</p><p>IV. Consilium ergo novae editionis procurandae
jam initio hujus saeculi in Gallia coeptum, et spes
brevi illius obtinendae et absolvendae facta est: hucusque
tamen exspectationem fefellit, et effectu caruit.
Optabat vir praeclarissimus D. Antonius Rivet
de la Grange, Benedictinus congregationis sancti Mauri
<nobr><sub></sub></nobr> in aestimatissimo opere Hist. Lit. Franciae, tom. IV,
pag. 343, ut labor saltem, quem ipse in recensendis
omnibus beati Alcuini tam genuinis quam suppositis
operibus impendit, virum aliquem bene eruditum
permoveret ad opus tandiu exspectatum exsequendum.
His D. Riveti aliorumque virorum eruditorum
votis ac desideriis quovis modo satisfaciendi cupido
me tunc incessit, cum eorum, a quorum nutu pendebam,
voluntate curandae bibliothecae nostrae sancti
Emmerami, magnum mss. eximiae vetustatis atque
optimae notae numerum continenti, admotus fui. Deprehensis
nempe quibusdam codicibus, nongentorum
et amplius annorum aetatem indubiis notis praeferentibus,
varia beati Alcuini opuscula continentibus,
eadem cum editione D. Quercetani conferens facile
adverti, illorum ope plures praedictae editionis hiatus
impleri, errata innumera corrigi, et veram multis
locis lectionem restitui posse. Praeterea nonnulla
etiam opuscula sese obtulere, frustra hucusque quaesita
<nobr><sub></sub></nobr> et ex parte ignorata ab eruditis; quorum omnium
rationes suis locis proferentur. Manum ergo operi
admovere coepi, non eo quidem consilio ut egomet
novam illorum operum editionem susciperem, sed
ut manum auxiliatricem porrigerem, si vir quispiam
eo apparatu eruditionis, quo me destitutum agnoveram,
instructus huic se labori serio tandem commodare
vellet.
</p><p>V. Peropportune vero accidit quod a cl. D. Oliverio
Legiponte monasterii sancti Martini Coloniae Agrippinae
O. S. B. asceta doctissimo, atque, dum viveret, litteraria
consuetudine mihi conjunctissimo per litteras
edoctus fuerim, virum varia eruditione praeditum
D. Ildephonsum Catelinot Benedictinae congreg. sanctorum
Vitoni et Hydulphi ad sanctum Michaelem supra
Mosam alumnum, dudum huic labori manum admovisse,
jamque omnia beati Alcuini opera duobus tomis
distincta prelo parata habere: quod ipsum postea
ex illustris Calmeti historia litteraria Lotharingiae,
<nobr><sub></sub></nobr> atque ex Hist. Lit. Franciae tom. VIII Avertiss.,
pag. X, amplius et certius didici. Hunc igitur doctissimum
virum D. Catelinot per litteras conveni, eidem
meam operam spopondi, illiusque arbitrio et
usui subsidia, quaecunque ad coeptum a se opus perficiendum
ad manus habebam, lubens obtuli; quaedam
insuper illi suggerens, quae ad ejus notitiam
haud pervenisse existimabam. Viri hujus egregii Responsorias
datas 13 Febr. 1754, ex quibus impensum
illius in novum hoc opus studium, et causa simul
impeditae tandiu editionis discitur, hic subjicere,
eruditis, spero, haud fore ingratum: «Pluribus abhinc
annis, inquit, novam Operum Alcuini editionem
aggressus fui, ac trium annorum spatio, quantum in
me fuit, absolvi. Ast, proh dolor! inedita ac sopita
remanet ab anno 1745. Nec non bibliotheca Benedictina,
quam ad umbilicum quoque perduxi. In regionibus
enim nostris opera non nisi Gallico idiomate
scripta sub prelo sudant, Latina vero in forulis et
pulvere bibliothecarum jacent. Huc accedit gravis
<nobr><sub></sub></nobr> penuria mss. codicum, quorum ope et opera novae
editiones adornantur. Tanta est illa inopia in Gallia
nostra et Lotharingia, ut in decursu laboris unum
duntaxat detegere potuerimus, nempe tractatum de
Processione sancti Spiritus ab Alcuino nostro inscriptum
Carolo Magno imperatori coronato anno 800.
Qualis et quantus ille sit tractatus, annuntiat Antonius
Rivetus in Admonitione ad tom. VIII Galliae Litterariae,
pag. X, XI et XII . . . . . . Precare pro peccatore
annorum octoginta trium et mensium decem, qui
nullo indiget adminiculo ad ambulandum, ad videndum,
ad audiendum; sed mens sana in corpore sano,
quod Dei donum est, et ei reddo corde et animo.»
Hucusque Senecio venerabilis.
</p><p>VI. Acceptis hisce viri egregii litteris facile animadverti,
editionem illam Operum beati Alcuini diu
adhuc fore protrahendam, aut per obitum senis hujus
tot jam annis gravati penitus deserendam, aut non
nisi cum multorum monumentorum huc pertinentium,
<nobr><sub></sub></nobr> in variis bibliothecis etiamnum latentium defectu
prodituram. Per integrum ergo annum, debilitatis
virium mearum conscius, deliberans, num
difficili huic labori manum ipse admoverem, tandem
opus tentare mecum statui. Hoc meum propositum
eidem D. Catelinot initio anni 1755 per epistolam
significavi, confisus tunc, quod a nova, quam animo
et calamo conceperat et parturire moliebatur clariss.
D. Legipontius supra laudatus, societate litteraria
Benedictina, auxilium atque subsidia majora ad hoc
opus facilius exsequendum conducentia essem adepturus.
De hoc enim instituto idem D. Legipontius rev.
D. Calmetum per litteras edocuit, doctosque sodales
congregationis Lotharingicae, cui is tunc praefecturam
gerebat, ut huic societati sese adjungi paterentur,
invitavit: singulariter vero D. Catelinot eo permovit,
ut collectanea sua, pro nova editione operum
<nobr><sub></sub></nobr> B. Alcuini parata, mihi cederet, nomine ejusdem
societatis completius et emendatius vulganda. Assensit
vir optimus D. Legipontii postulationi, et sine
dilatione, propriae suae gloriae prope oblitus, cum
maxima benevolentia, quod petitum fuerat, praestitit.
Is ergo mense Aprili ejusdem anni totum suum apparatum
cum quibusdam praeliminaribus, cum notis
variis et observationibus doctissimis ad me direxit,
magna simul cum humilitate deprecatus, «ut si quid
aliquando ex Operibus tanti viri (beati Alcuini) vel
omnia edenda sint, suo parcatur nomini. Multo praeclarius
est, inquit, et dignius nomen societatis litterariae,
quod tam magnificae editioni praeponatur.
</p><p>VII. Verum institutum illud societatis litterariae
Benedictinae, quod D. Legipontius maximo cum fervore
promovere laboravit, ad optatum effectum illo
vivente perduci haud potuit; ipso vero ad coelestes
sedes abeunte penitus, quod dolens refero, et in cunis
exspiravit, commercio litterario, quo prolem
<nobr><sub></sub></nobr> conceptam animari oportebat, simul abrupto. Totum
igitur pondus propositi laboris, in adornanda nova
Operum beati Alcuini editione, in debiles humeros
meos recidit: quos tamen subtrahere nolui; sed
recogitans difficultates non fugiendas esse, sed superandas,
et omnia nos posse in eo qui nos confortat,
credensque simul hunc laborem cessurum ad Dei
gloriam et aliquem Ecclesiae profectum, vel etiam ad
rei litterariae commodum et quodcunque incrementum,
memet ad opus cordate aggrediendum excitavi.
Divini ergo auxilii spe fretus, virorum etiam doctorum,
eorum maxime qui ubivis locorum thesauris
veterum monumentorum custodiendis praesunt, adjumenta
quaerere, et bibliothecarum tam vicinarum
quam dissitarum, in quibus codices huc pertinentes
latere noveram aut suspicabar, fores pulsare constitui.
Scripsi ad doctos illarum bibliothecarum custodes,
ad alios eruditos magni nominis magnaeque
auctoritatis viros, ut thesauros latentes aut aperirent,
aut aperiri juberent; atque ad meum usum primo
<nobr><sub></sub></nobr> operum ab ipsis servatorum catalogos, deinde ipsa
opera me delecta, vel variantes lectiones inde excerptas
mecum communicari facerent. Quae quidem res
felicius quam sperare poteram, cessit, ita, ut Alcuinus
meus longe ditior quam in collectione D. Quercetani
aut D. Catelinoti fuit evaserit: quorum id ope,
quibusque mediis id perfecerim, nunc paucis enarrabo.
</p><p>VIII. Prima subsidia mihi venere e bibliothecis illustrissimorum
capitulorum cathedralium Salisburgensis
et Frisingensis, opitulantibus illarum ecclesiarum
reverendissimis canon. capitularibus, praeprimis D.
comite de Saurau, eo tempore rev. archiepiscopi ac
principis Salisburgensis ad comitia imperii hic Ratisbonae
legato plenipotentiario; et D. barone de Wertenstein,
serenissimi ac eminentissimi cardinalis
Bavari, episcopi Frisingensis, etc., etc., consiliario
intimo, utroque bonorum omnium luctu satis nuper
erepto. Ambo summa cum benevolentia plures, quos
<nobr><sub></sub></nobr> inspicere cupiebam, codices e pretiosissimis illis
vetustatis reconditoriis subministrarunt, quorum ope
varia anecdota obtinui, quorum aliqua ad edita emendanda,
alia ad defectus maxime notabiles supplendos,
alia denique ad opus novis opusculis augendum
adhibere potui, prout suis semper locis notavi.
</p><p>IX. Non minus benevolum, nec minus ad studia
mea juvanda propensum expertus fui eminentissimum
D. cardinalem Passioneum, jam antea de beato
Alcuino, cujus epistolam ad Eanbaldum, nunc ordine
quinquagesimam
<br>@ Secundum hujusce novae editionis recensionem, quinquagesimam sextam. EDIT. tom. I, pag. 63, notis varia eruditione
refertis illustraverat, optime meritum: hic
ergo vir summus, fama eruditionis clarus et, dum viveret,
litteratorum Maecenas optimus a me imploratus,
primo indicem omnium opusculorum ad Alcuinum
pertinentium, in praedivite bibliotheca Vaticana
cujus ille tunc praefecturam cum maxima sui nominis
<nobr><sub></sub></nobr> laude gerebat, servatorum ad me mitti curavit; deinceps
vero ejusdem bibliothecae custodibus, ut quae ex
eodem indice selegeram, descripta ad me dirigerent,
mandavit. Inde ergo accepi: 1o libellum beati Alcuini
ad monachos Gothiae contra haeresin Felicis, hucusque
desideratum, editum a nobis cum praefatione cl.
D. Foggini; 2o libellum de Antichristo Alcuino suppositum;
3o libellum de Partibus orationis, de quo
videatur monitum praevium ad part. V Operum Alcuini;
4o chartulas calculationis cursus lunaris et bissextilis
praeparationis. Demum variantes quasdam et
meliores lectiones, quas suis locis addidi.
</p><p>X. His eminentissimi cardinalis beneficiis cumulatus,
et fiducia tam promptae benevolentiae animatus
ejusdem quoque consilium expetere non verebar,
de edendis inter Opera beati Alcuini vel omittendis
libris illis famosis, quos Carolinos appellant, <em>de non
adorandis imaginibus, quos quidam scriptores eidem
Alcuino nostro tribuere volebant.</em> Simul vero rogavi
<nobr><sub></sub></nobr> ut eosdem libros cum cod. mss. bibl. Vaticanae,
quem litteris Longobardicis scriptum ibidem servari
scripserat Aug. Steuchus de falsa Donat. Constantini
contra Laurentium Vallam, lib. II, pag. 111, conferri
jubeat, eum praecipue in finem, ut constare possit,
an capitulum ultimum illorum librorum, quale in
editione Severini Binii reperitur, genuinum sit, an,
quod Goldastus adversus Binium contendit, spurium
et confictum? Non reticuit eruditissimus cardinalis
suam, quam mente tenebat sententiam, eamque mihi
aperire dignatus est per epistolam Roma ad me
scriptam IV Kal. Febr. 1759, in haec verba: «In bibliotheca
Vaticana nullus reperitur ms. cod. libros
illos continens quos Carolinos de non adorandis
imaginibus vocare solent. Quod pertinet ad eorum
confutationem ab Adriano I compositam et Carolo
Magno inscriptam, exstat illa in duobus mss. Codd.,
nempe Regio Vat. 1041 et 1062. Sed uterque Codex
chartaceus est et admodum recens. Etsi vero ex
forma litterarum aperte constet, in Gallia utrumque
<nobr><sub></sub></nobr> exaratum fuisse, neuter tamen indicat, ex quo vetustiore
Codice, et in qua bibliotheca descriptus fuerit.
Caeterum nihil dubito, Codicem 1062 illum ipsum
esse, quem ad Gregorium XIII fuisse missum ex Gallia
tradit Severinus Binius. Cum autem enixe postules,
utrum bonum censeam dare his quoque locum
in appendice Operum Alcuini, candide dicam: non
censere; nullam enim esse video alicujus ponderis
conjecturam, quae suadeat Carolum Magnum Alcuini
opera usum fuisse in iis condendis libris, quos Carolinos
appellant.» Hactenus sapientissimus cardinalis,
cujus consilium eo libentius secutus sum, quod
revera nulla ratio, quae alicujus ponderis haberi possit,
succurrat pro opinione contraria, multae vero
et graves rationes prorsus persuadeant, beatum Alcuinum
illorum librorum auctorem non fuisse, quas
protuli infra in praefatione ad opuscula supposita.
</p><p>XI. Hoc primum tentamen cum tam feliciter mihi
cessisset, alias insuper vias explorare constitui, minime
<nobr><sub></sub></nobr> haesitans, per illas me reperturum ampliora
adhuc subsidia, et viros eruditos aeque ad studiis
meis succurrendum faciles. Quod ut promptius fieret,
conspectum omnium opusculorum, quae et quo
ordine in nova editione comparere deberent, anno
1760 typis Montagianis vulgari feci: addito indice
aliquorum codd. mss. in variis bibliothecis latentium:
atque ita una quasi generali epistola viros
doctos ad symbola sua huc conferenda invitavi ac
provocavi; nec sane frustra; spe enim citius viri
quidam et eruditione et libris editis celeberrimi ultro
nec singulariter implorati suam operam obtulerunt.
Inter quos primi fuere illustris D. Christ. Ludov.
Scheidius serenissimae familiae Guelficae historiographus,
operis laudatissimi: Origines Guelficae aliorumque
plurium scriptor. Cl. D. Christ. Adolphus
Klotzius in universitate Halensi eloquentiae et philosophiae
professor variis lucubrationibus et litterariis
pugnis clarus; deinde illustris D. Christ. Fridericus
<nobr><sub></sub></nobr> Temlerus regiae Danicae majestati a secretis.
A. D. Scheidio ocius accepi epistolam humanitate
plenam, qua mihi propensissima voluntate omnem
operam suam addixit, et ad similem benevolentiam
doctos Danos et Anglos, misso ad eos conspectu a
me edito, persuadere velle promisit. Majora praestitit
D. Klotzius, qui ut eumdem conspectum noviter
vulgatum toti orbi litterario notum redderet, illum
cum magna commendatione in Actis eruditorum
Lipsiensibus anni 1760 pag. 233, recensuit, ac postea
per epistolam ad strenue in coepto opere pergendum,
me animavit, oblatis quibusvis, quae in illius
potestate essent, subsidiis, donatoque libello paucis
apud nos cognito et rarae eruditionis, in quo de eruditione
Saxonis Carolini Alcuini discipuli, Vitembergae
sub praesidio D. Joannis Guilielmi de Berger
disseritur.
</p><p>XII. Porro illustris D. Temleri propensionem insolitam
et ardorem pro laboribus meis juvandis prorsus
<nobr><sub></sub></nobr> singularem, quo vocis praeconio exornem vix
habeo. Vir iste praeclarus, nunquam antea mihi cognitus,
ex Actibus Lipsiensibus de consilio meo
edoctus, paulo post lectiones quasdam variantes epistolarum
ac librorum de Trinitate, ex veteri editione
Homiliarii Doctorum descriptas et a cel. Baluzio
olim notatas, ad me misit, et ut opera sua pro libitu
uterer, me cohortatus est. Hac viri optimi benevolentia
fretus ipsum rogavi, ut si quos doctos viros
in Anglia nosset, eos mihi conciliaret; ut beati Alcuini
scripta, quae in illius regionis bibliothecis servari
ex catalogis librorum mss. Angliae et Hiberniae,
atque ex aliis eruditorum recensionibus noveram,
perquirerent, et ea quae expetieram pro gloria conterranei
sui ad me destinarent. Non defuit petitis
vir illustris; illius tamen conatus ibidem fuere frustranei.
Responsum enimvero ex Anglia tulit doctis
viris profecto indignum, nobisque ingratum: exspectare
nos jusserunt ultra anni spatium, donec
desiderata describi possent; simul vero pro scriptura
<nobr><sub></sub></nobr> ac labore unius hebdomadae, mercedem pacisci
voluere centum et ultra librarum sterlings. Et primam
quidem conditionem in acceptis ferre voluissem;
alteram vero, quae turpis nobis visa est (et
cui non videretur?), repudiare debui. Neque tamen
fortuna, quae in Anglia minus fuit propitia, me penitus
deseruit; beneficio enim viri clarissimi D. de
Brequigny, regiae inscrip. et hum. lit. Academiae
socii, epistolas, quas maxime obtinere desiderabam,
ab eodem, dum Christianissimi regis mandato anno
1764 Angliae bibliothecas perscrutaretur, ex cod.
ms. bibliothecae Harleianae descriptas accepi. Hujus
ergo viri egregii benevolentiae thesaurus iste litterarius
ab omnibus eruditis in acceptis referendus
est, ut prolixius narravi in Monito praevio ad Mantissam.
</p><p>XIII. Aliam rursus viam labores meos juvandi
causa in Hispania nempe, tentavit praelaudatus D.
Temlerus Optabam ex illius regionis bibliothecis, praesertim
<nobr><sub></sub></nobr> Escuriali et Toletana, nonnulla monumenta
ibi, quod sciebam, servata adipisci, ad historiam
erroris Adoptianorum, cujus Alcuinus maxima pars
fuit, illustrandam conducentia: epistolam nimirum
ineditam episcoporum Hispaniae, sectatorum Elipanti
archiepiscopi Toletani, ad episcopos Galliae, Aquitaniae
et Austriae scriptam, cujus potissimum causa
convocatum fuit concilium Francofordiense anni 794,
cujus ob detritos, ut praetendebatur, characteres non
nisi initium et conclusionem dederat D. Henricus
Floresius in sua Espa˝a Sagrada, tom. V, pag. 557.
Cupiebam pariter, libros Etherii ac Beati adversus
ingruentem errorem Adoptianorum scriptos, et primum
a Petro Stevartio cum aliis veteribus scriptoribus
Ingolstadii anno 1616 editos, cum cod. ms.
conferri et inde emendari posse, eo quod editio illa
in nonnullis locis manca et imperfecta esse videbatur;
statueram siquidem aliquando libros illos correctiores
in appendicem operum beati Alcuini referre,
<nobr><sub></sub></nobr> sicut in illorum conspectu typis vulgato significavi.
Huic meo desiderio ut satisfieri posset, laudatus
Temlerus amicum in Hispania degentem, eadem
promptitudine ac zelo ad litteratorum labores juvandos
affectum, convenit, nempe D. Carolum Christophorum
Pluer regiae legationis Danicae Madriti ecclesiasten;
qui vir praeclarissimus ocius omnem
lapidem movit, viasque omnes tentavit, atque viros
doctos, quos in hunc finem quidpiam conferre posse
credebat, infatigabiliter sollicitavit, ut hisce votis
meis obsecundarent. Verum conatus illius plurima
reperere obstacula: fores enim bibliothecarum illarum
tantopere obseratae sunt, ut nemini exterorum
ad illas accessus pateat, aut codices mss. ibidem
reconditos ulla ratione cuiquam pedicis ac manicis
suis solvere in aliorum usum liceat. Reperit tamen
laudatus D. Pluer virum magni apud Hispanos et
apud exteros quoque nominis, D. Gregorium Majansium
generosum Valentinum, a quo, ob gestam aliquando
praefecturam bibliothecae regiae, quaecunque
<nobr><sub></sub></nobr> votis meis expetita obtineri posse spes magna affulsit.
De hoc D. Majansio laudatus D. Pluer in litteris
e <em>Portugo ad aquas minerales in montibus Granatensibus
d.</em> d. X Jun. 1765, ita ad me scripsit: «Non
omnino desunt (in Hispania) viri sapientia et eruditione
praestantes, quorum dux et antesignanus celeberrimus
Greg. Majansius sine dubio censendus est.
Vir enim iste una cum doctissimo fratre Antonio
sese unice litteris consecravit. Regi cum esset a bibliotheca
Gregorius, ut invidiae cederet, se hoc
munere sponte sua abdicavit. Tantum vero abfuit
ut ista rerum mutatio virum a litterarum amore
avocaret, ut calcar potius ipsi addidisse videatur.
Verum certe est, qui cum solida eruditionis laude
aequale inserviendi studium conjungat, excepto Gregorio,
in universa Hispania reperiri neminem.» Viro
igitur huic tantopere mihi laudato desiderium meum
per epistolam aperui, atque adjutorium illius, si
quod mihi impendere valeret, expetii, eo eventu felici,
<nobr><sub></sub></nobr> ut ab amicis suis tandem illam magni momenti
epistolam episcoporum Elipanti sectatorum ineditam
extorserit, quam is e cod. ms. Toletano descriptam
ocius ad me deferri curavit, addita epistola, quam
ad fidem rei conciliandam impressam exhibui. Codicem
tamen, in quo continetur memoratus Apologeticus
Etherii et Beati, quo cum editio Stevartii non
satis accurata conferri potuisset, nulla industria
obtinere potuit vir optimus, cui in hunc finem ejusdem
Stevartii volumen typis impressum direxeram;
prout mihi significavit in epistola altera ibidem a
me exhibita. Quae causa fuit mutati a me consilii,
quod etiam D. Catelinot placuerat, eosdem libros his
operibus jungendi, ut initio proposueram in conspectu
operum istorum superius memorato. Quaenam
alia idem D. Majansius, studiis meis summopere
affectus, pro illustrandis Adoptianorum scriptis et
actis suggesserit, et humanissimis atque eruditissimis
illius epistolis intelligi potest, in Appendice II
<nobr><sub></sub></nobr> a me relatis.
</p><p>XIV. His viis, ad terminum mihi propositum felicius
pertingendi, in Lotharingia, Italia, Anglia et
Hispania haud omnino frustra tentatis, committere
haud potui, quin etiam insigniores bibliothecas Galliae
consulerem, in quibus tam praeclare versati sunt
sodales celeberrimae Benedictinae congregationis sancti
Mauri: quamvis ab hoc proposito me avertere
potuisset D. Catelinot supra laudatus, ad me scribens
quod in Gallia et Lotharingia tanta sit mss. codd.
inopia, ut in decursu laboris sui unum duntaxat detegere
potuerit, nempe libellum de Processione Spiritus
sancti. Nihilominus idipsum per memet experiri
etiam volui. Scripsi igitur ad rev. D. Boudier, ejusdem
congregationis tunc superiorem generalem, rogans
ut quosdam suorum sodalium ad operam suam
mihi commodandam permoveret. Non defuit meis
<nobr><sub></sub></nobr> petitis vir humanissimus, cujus posthac benevolentiam
in aliis quoque rebus, quod aeterna apud nos
memoria celebrabitur, utilissimam expertus fui. Ejus
ergo jussu doctissimus D. Philippus Ludovicus Lieble
in abbatia sancti Germani a Pratis bibliothecarius,
primo catalogum omnium opusculorum mss. ad Alcuinum
pertinentium, quae in bibliotheca regia Parisiensi
servantur; deinceps vero variantes lectiones
summa diligentia inde excerptas, et quaedam anecdota
ad me misit, nimirum epistolam Alcuini ad Georgium
patriarcham Jerosolymitanum; et opusculum
de Orthographia. Hujus viri industriae pariter debeo
notitiam illarum epistolarum quas, tandiu in
bibliothecis Angliae conclusas, nuper suis vinculis
solvit vir illustris D. de Brequigny, cujus supra memini,
et amplius memoravi in Monito praevio ad
Mantissam epistolarum
<br>@ Quod vide post Monitum in hancce editionem novam. EDIT. 
ubi tota detecti hujus thesauri
historia ipsis hujus celeberrimi Academici verbis narratur.
</p><p><nobr><sub></sub></nobr> XV. Alter quoque ejusdem congregationis sodalis
eruditissimus D. Jacques-Claude Vincent bibliothecarius
abbatiae sancti Remigii Rhemensis ab amico
mihi addictissimo D. Joanne Francisco monasterii
sancti Symphoriani Metensis monacho Benedictino,
historiae novae ejusdem civitatis scriptore, excitatus
opem non modicam mihi tulit, conferendo opuscula
Alcuini mss. in bibliotheca sancti Remigii, et altera
sancti Theodorici prope Rhemos servata, quorum
differentes lectiones ad me missae apprime servierunt
ad veram lectionem multis locis restituendam. Cupiebam
equidem simul conferri potuisse vitam beati
Alcuini antiquam cum cod. mss. Rhemis quoque in
bibliotheca monasterii sanctae Mariae servato, quo
usus est D. Quercetanus, cujus nihilominus editio alicubi
mendosa mihi videbatur. Verum idem mihi accidit
quod olim D. Mabillonio, qui, ut ipse narrat in
observationibus praeviis in Vitam beati Alcuini,
num. 3, codicem illum aliquando visum, ac postea,
ut cum editis conferri posset, perquisitum, nancisci
<nobr><sub></sub></nobr> non potuit: etiamnum enim neque in praedicta bibliotheca,
neque in ejusdem catalogo manuscriptorum
hujus Vitae ullum vestigium reperitur, prout edoctus
fui ex litteris amicissimi D. Caroli Lanceloti
die 10 Martii 1776 ad me exaratis, cujus viri laboribus
et industriae singulari monasterium nostrum sancti
Emmerami in acceptis fert sacrarum linguarum et
elegantioris litteraturae pleniorem eruditionem.
</p><p>XVI. Grata demum mente recolenda est beneficentia
reverendissimi ac dignitate simul atque multiplici
eruditione illustrissimi S. R. I. principis et abbatis
sancti Blasii D. Martini Gerbert. Ei in acceptis ferendum,
quod nunc publicam lucem adeptae sint epistolae
quaedam ad Amalarium episcopum Trevirensem
et Petrum Nonantulae abbatem pertinentes. Unde
etiam controversia de auctore epistolae de Caeremoniis
baptismi, quam Canisius et Quercetanus Alcuini
esse arbitrabantur, in luce collocata est, Sirmondique
sententia pro eodem Amalario confirmata.
<nobr><sub></sub></nobr> Neque sine laude praetereundi sunt duumviri in republica
litteraria optime meriti et diffusa eruditione,
quam praeclaris suis operibus probarunt, celeberrimi;
nempe D. Oefelius bibliothecae electoralis Monacensis;
et D. Kollarius, Caesareae Vindobonensis, custodes
et cultores solertissimi. Primus excusso ditissimo
suae curae concredito thesauro, quidquid usibus meis
aptum reperit, mihi tradidit, ac praeterea multa laboribus
meis accommodatissima consilia suggessit.
Alter indicem omnium codd. mss. ad Alcuinum pertinentium
in amplissima Caesarea bibliotheca servatorum
mihi benevole indulsit, et posthac lectiones
variantes inde extrahi, easque una cum epistola inedita
ad Aquilam, quae nunc ordine 121 [Edit. nov.
161] est, ad me deferri curavit.
</p><p>XVII. Haec fere sunt subsidia, quae pro explendis,
augendis corrigendisque beati Alcuini Operibus ope
<nobr><sub></sub></nobr> virorum eruditorum obtinui. Porro in reliquis commemorandis,
quae ab aliis quibusdam bibliothecis ad
me pervenerunt, minoris momenti, non est, cur diutius
lectorem detineam. Omnium enim opusculorum,
quae mihi usui fuere, mentionem semper feci in Monitis
praeviis. Nunc ergo, quid in hac editione praeterea
praestitum a me sit, breviter enarrandum, ad ea,
compendii gratia, lectorem referendo, quae in iisdem
Monitis ad singulas Partes additis, praenotavi.
</p><p>XVIII. Ope nimirum codicum mss. vetustorum,
imo majorem partem coaevorum ac optimae notae;
opusculorum quoque quorumdam separatim editorum,
quorum copiam ex variis, quas laudavi, bibliothecis
habui, editionem D. Quercetani prope ubique,
praeter libros adversus Felicem et Elipantum scriptos,
quorum nulli vetusti codices reperiri potuerunt, correxi;
multa loca corrupta suae integritati restitui;
monumenta nonnulla, quae ad haec usque tempora
condita delituerunt, collegi, iisque hanc meam editionem
locupletavi: inter quae praeprimis memorandae
<nobr><sub></sub></nobr> sunt epistolae ultra septuaginta, quas prioribus, ante
quam illae ad me e bibliotheca Harleiana pervenissent,
jam prope prelo absolutis, per modum Mantissae addere
oportuit
<br>@ <nobr><sub></sub></nobr> Vide Monitum editoris novi.. Reliqua anecdota et nunc primum in
lucem eruta in Elencho operum statim subjiciendo
compendii causa signo stellae * notavi. Porro opuscula
dubiae auctoritatis, atque omnino spuria et beato Alcuino
supposita a genuinis, quibus in priori editione
commista fuerunt, separavi: de quibus eruditi legere
non gravabuntur Monita praevia unicuique
opusculo praefixa. Demum toti huic collectioni triplicem
Appendicem adjungere visum est, cujus consilii
rationem quoque reddidi in Monito praevio.
</p><p>XIX. His omnibus prelo pene absolutis forte fortuna
ad manus meas delatus est cod. ms. vetustissimus,
circa medium saec. IX scriptus, repertus nuper
<nobr><sub></sub></nobr> in bibliotheca collegii sancti Pauli hujus urbis nostrae
<nobr><sub></sub></nobr> Ratisbonensis, cujus contenta anecdota inter addenda
et supplenda dare oportuit ad calcem Operum.
</p><p>XX. Curam demum meam eo direxi, ut haec editio
majori lectorum commoditati servire possit. Quapropter
loca quaedam per meas aliorumque notas illustrare
studui: sanctorum Patrum sententias et integras
nonnunquam commentationes, quas beatus
Alcuinus in sua commentaria suosque tractatus retulit,
ex optimis editionibus citavi; differentes ac aliquoties
meliores lectiones adnotavi, et alia praestiti
quae hic commemorare longum esset, et ab attento
lectore in ipso opere facile deprehendi possunt.
</p><p>XXI. Quod ordinem quo singula opuscula in hac
collectione disposita fuerunt, concernit, diversus est
ab illo quem obtinent in editione D. Qnercetani.
Initium coepi ab epistolis, quas collector laudatus penultimo
loco dedit, ob hanc potissimum rationem,
et quod ab eruditis avidius expetantur, et quod ex
illis, tanquam fonte limpidissimo, majorem partem
profluxerint, quae de Vita beati Alcuini sum commentatus;
<nobr><sub></sub></nobr> et ideo tanquam testimonia fidelissima
haberi debeant illorum omnium quae ibi narrantur et
critice expenduntur. Epistolas sequuntur secundum
dignitatem materiarum opuscula exegetica, dogmatica,
liturgica et moralia; historica seu Vitae sanctorum,
poetica, grammatica, rhetorica et dialectica;
illa demum, quae exstant, astronomica, de
cursu et saltu lunae ac bissexto. Idem deinde ordo
servatur in opusculis dubiis et supposititiis.
</p><p>Et haec fere sunt quae in novissima hac Operum
beati Alcuini editione pro mea tenuitate inter tot et
varia officii mihi incumbentis negotia, quae totum pene
hominem sola exposcunt, praestare potui: quod etiam
munus impedimento fuit, ne opus, quod in statu majoris
quietis coeptum fuit, citius absolveretur, aut
accuratius expoliretur. Quod aequi bonique habeant
<nobr><sub></sub></nobr> benevoli et eruditi lectores. 

</p><h3>COMMENTATIO FROBENII
DE VITA BEATI F. ALBINI SEU ALCUINI
DE NOVO EX GENUINIS ACTIS ET ILLIUS SCRIPTIS CONCINNATA. </h3>
<p>
</p><h4>PROOEMIUM.</h4><nobr><sub></sub></nobr> 
<p>Viri eruditi, qui sanctorum Ecclesiae Patrum aliorumque
veteris aevi celebrium scriptorum operibus
<nobr><sub></sub></nobr> colligendis, aut nova editione vulgandis, operam navarunt,
non tantum in illustrandis scriptis, verum
etiam in ordinandis gestibus et actibus illorum, suoque
tempori assignandis omnem diligentiam adhibuerunt,
ut nimirum virorum sua aetate tam illustrium
non tantum eruditio et doctrina, hujus nostrae
aetatis hominibus ac posteris communicaretur; verum
etiam illorum virtutes, quibus quondam praefulserunt,
ad imitandum proponerentur. Idem consilium
in hac nova beati Alcuini Operum editione sequi nostri
muneris esse credidimus. Quamvis enim vetustus
quidam et prope coaetaneus scriptor anonymus
Vitam beati viri ex narratione Sigulfi ejus discipuli
posteris commendaverit, illius tamen narrationes,
solida crisi et nonnunquam veritate destitutas
esse, diu conquesti sunt eruditi. Propterea vir illustris
D. Andreas Quercetanus correctiones plures illi
adhibere, novamque Vitam beati Alcuini ex propriis
alius scriptis et Operibus a se vulgatis, concinnare
<nobr><sub></sub></nobr> necessum duxit; illamque suae editioni, praefationis
loco, praefixit. Quae quidem industria tunc sufficere
potuit ad Alcuinum nostrum ex opusculis tunc detectis
<nobr><sub></sub></nobr> plenius cognoscendum. Nihilominus cum ex scriptis
noviter nunc repertis, quae D. Quercetani notitiam
fugerunt, commentationi viri hujus clarissimi
novam lucem conciliari, et quae adhuc obscura remanebant,
plenius elucidari posse comperimus; operam
nostram, in Vita beati viri de novo concinnanda,
et quaestionibus quibusdam hinc inde motis enodandis
positam, haud importunam aut inutilem fore judicabunt,
ut confidimus, eruditi lectores; quorum
tamen rationabili desiderio, Vitam nonnunquam primaevam
ac ipsius D. Quercetani commentationem
inspiciendi et consulendi, deesse noluimus, sed
utramque ad finem hujus nostrae elucubrationis exhibebimus. 
</p><p>
</p><h4>CAPUT PRIMUM.</h4>
<em>De beati Alcuini variis nominibus, patria, parentibus,
fratribus, etc.</em>
<p>I. Nomen Alcuini varie in variis scriptis ac codicibus
exaratum reperitur. In vetustioribus quidem et
<nobr><sub></sub></nobr> correctioribus chartis, in epistolis maxime quas
coaevo prope charactere scriptas deprehendimus,
nomen suum ipse, ut conjicere licet, frequentius expressit
scribendo vel <em>Albinus</em> vel <em>Alchuinus, vel, dum
ad Davidem suum, ad Homerum, ad Damoetam,</em> amicos
alios familiarius scribebat, <em>Flaccus Albinus aut</em>
<em>Albinus Flaccus.</em> Reliquas igitur appellationes, quales
a posterioribus scriptoribus exaratae leguntur, ut
<em>Alboinus, Alkoinus, Alchwinus, Alquinus, etc.,</em> imperitiae
scribentium aut durae aspirationi dictantium,
credam esse attribuendas. Nimis ergo acute nonnulli
hujus nominis originem per fictas prorsus derivationes
et vocum compositiones inquirunt cum Heutero,
qui in Etymis <em>Alcwin interpretatur:</em> <em>undique</em>
rem facientem augentemque, a verbo <em>Gwin, quod
apud Germanos lucrum significat.</em> Caeterum, <em>Alcuin</em>
seu <em>Alchuin nomen patrium Germano-Saxonicum
fuisse videtur,</em> quod posthac meliore et Latino vocabulo
<em>Albinus, efferre voluit;</em> prout fecisse apparet
in epistola ad Elipantum scripta, qui in sua Responsoria
<nobr><sub></sub></nobr> ad nomen istud alludens insigni scommate
ipsum vocat <em>Albinum nigredine teterrimum.</em>
</p><p>II. Pronomen <em>Flaccus, quod nonnunquam ante vel
postposuit, e baptismate hausisse cl.</em> Quercetano in
praefat. num. 2 visum est. Vero tamen similius est,
nomen hoc esse ascititium, quo beatus Alcuinus inter
familiares, quos in artibus liberalibus ac scientiis
excolendis socios habuit, uti consuevit, ex more scilicet
sui temporis, de quo in epistola 184 (nunc 125)
ad Gundradam, cognomento Eulaliam ita scribit:
«Saepe familiaritas nominis immutationem solet facere,
sicut ipse Dominus Simeonem mutavit in Petrum,
et filios Zebedaei, filios nominavit tonitrui:
quod etiam in antiquis vel <em>his novellis diebus probare
poteris.</em>» Flaccus ergo nomen fuit Alcuino ascititium,
vel ab ipso electum; Alcuinus vero seu Alchuinus
primaevum et proprium. Quapropter loco inscriptionis
Operum illius, qua cl. Quercetanus, auctoritate
Sixti Senensis et aliorum quorumdam deceptus,
<nobr><sub></sub></nobr> primo, ut ipse fatetur num. 2 praefat. usus
est, ponendo: <em>Albini Flacci Alchuini, nos ubique
posuimus:</em> <em>Flacci Albini seu Alcuini;</em> in contextu
vero nostro semper <em>Alcuinus scribimus, quod et frequentius
fieri ab eruditis comperimus.</em> Verum in his
diutius immorari operae pretium non est.
</p><p>III. Sollicite vero cavendum est ne hic noster Albinus
seu Alcuinus confundatur vel cum Albino abbate
Cantuariensi, a ven. Beda in prologo et lib. V
Hist. Angl., cap. 21, laudato, et ad quem ejusdem
Bedae exstat epistola Analect. Mabillonii novae editionis
pag. 398, vel cum Albino Leonis III papae cubiculario,
cujus meminit Eginhardus in Annalibus
ad annum 799, vel demum cum Albuino monacho
Hersfeldensi. De duobus quidem posterioribus pauciores
sunt, qui se in errorem hujus confusionis induci
passi sunt; de priori vero Albino, cujus ven.
Beda meminit, plerique paulo recentioris aetatis scriptores
hallucinati sunt: et quidem Clemens Reynerus,
<nobr><sub></sub></nobr> vir alias apprime doctus, Apostol. Benedict. in
Anglia tract. I, sect. I, pag. 34 seqq., multis contendit,
eumdem esse Albinum Bedae, quem vocat, discipulum
et Caroli Magni magistrum; hancque ait
esse communem historicorum traditionem; nec repugnare
existimat aetatem Bedae et Alcuini (quam
difficultatem D. Quercetanus obmovebat), quoniam,
ut credebat, Alcuinus aetatem centum annorum attigit
vel etiam superavit, quippe qui in epist. 38
(nunc 43), ad Carolum, se senem valde annosum
esse indicat.
</p><p>IV. Verum hanc Reyneri opinionem solide reprobat
R. P. Michael Alfort Annal. Eccles. Britan. tom.
II, ad annum 710, num. 4 et seqq., demonstrans,
traditionem historicorum quae praetenditur, nec communem
esse, nec talium virorum, qui vetustatis haberent
sigillum, sed quorumdam mediae aetatis, qui
ad pauca respicientes facile pronuntiant. Istis ergo
qui putant Alcuinum Cantianum fuisse, et coenobio
<nobr><sub></sub></nobr> sancti Augustini ibidem praefectum, nominis similitudo,
et temporum aliqua vicinitas imposuit, ut scribit
Harpsfeldius saec. IX, c. 14, apud eumdem Alfortum
l. cit. num. 8. Et sane, si scriptores illi narrationem
ven. Bedae de Albino suo accuratius expendissent,
suum errorem facillime deprehendissent.
Narrat enim in libri V cap. 21 Albinum jam anno
710 in regimine monasterii sancti Augustini Cantuariensis
Adriano successisse: et in prologo laudat
illum tanquam abbatem reverendissimum et doctissimum,
non a se, sed a beatae memoriae Theodoro
archiepiscopo et ab Adriano abbate in illa ecclesia
Cantuariensi, ubi Beda nunquam munus docendi obivit,
institutum fuisse. Insuper ven. Beda Albinum
illum «sui opusculi Historiae gentis Anglorum auctorem
ante omnes et adjutorem» laudat, cujus
opera et consilio in illa Historia concinnanda se usum
fuisse profitetur. Quae omnia profecto Alcuino nostro
convenire haud posse, quisque vel parum attentus
facile perspiciet. Consule, si placet, quae contra Reynerum
<nobr><sub></sub></nobr> solide disputat Alfortus l. cit. Inferius pariter
monstrabimus, beatum Alcuinum nunquam fuisse
ven. Bedae discipulum. Anastasius Bibliothecarius
in Vita Adriani I papae mentionem facit cujusdam
<em>Albini,</em> quem vocat regis Caroli <em>deliciosum, qui cum
Georgio episcopo et Gulfardo abbate missus sit a
rege bellum Longobardicum suscepturo ad sedem
apostolicam anno 773.</em> Verum hic Albinus deliciosus
alius est ab Alcuino nostro, qui illo anno Eboraci
adhucdum residens, necdum in Galliam transmigraverat.
Vocatur tamen et ipse noster Alcuinus deliciosus
regis Caroli a Sigeberto Gemlacensi, Trithemio
et aliis, quorum testimonia suo loco inferius
afferemus. Vide Mabil. libr. XXIV Annal., num. 45,
pag. 226.
</p><p>V. De hujus ergo nostri Flacci Albini seu Alcuini
nunc patria et parentibus paucis, quantum ex certis
monumentis elicere potuimus, disseramus. Illum in
Scoticis Britanniae partibus natum fuisse quidam
<nobr><sub></sub></nobr> Scotiae historici existimarunt, inter hos Buchananus,
lib. V Hist., non a familia, sed a gente Scotorum,
qui se Albinos sua lingua vocant, nomen suum traxisse
contendit. Alios quoque, ut hic D. Quercetanus
notavit, reperire est qui illum in comitatu Midlesexiae,
non procul a Londino oriundum dixerunt.
Verum nihil est quod in unius alteriusve partis patrocinium
ex monumentis vetustatis possit adduci:
illorum ergo scriptorum sententia unice probanda
est, qui beatum Alcuinum ex proprio ipsius testimonio
Eboraci in Northumbriae regno natum fuisse affirmant;
ita enim ipsemet scribit in epist. 5 (nunc 6),
ad Eboracenses: «Vos fragiles <em>infantiae meae annos
materno fovistis affectu;</em> et lascivum <em>pueritiae tempus
pia sustinuistis patientia,</em> et paternae castigationis
disciplinis ad perfectam <em>viri edocuistis aetatem.</em>»
Enimvero an non ibi natus censeatur, ubi non tantum
in <em>virum</em> excrevit, sed et <em>pueritiam,</em> imo et <em>infantiam
exegit? sed crebra forte,</em> quam beatus Alcuinus
<nobr><sub></sub></nobr> in suis epistolis facit, Nordanhumbrorum
mentio, qui regiones Scoticas usque ad Edinburgi
fretum possidebant, praedictis scriptoribus rerum
Scoticarum ansam dedit, inquit D. Quercetanus, ut
in Scotia procreatum eum suspicarentur. Legi quoque
de hac quaestione meretur Richardus Smitheus
Florum Hist. eccles. Anglorum libro II, cap. 12,
sect. 3, num. 2.
</p><p>VI. Non eadem certitudine constat quo genere
beatus Alcuinus, aut quibus parentibus fuerit oriundus:
quod quidem ipsemet ferme tacuit, et nullus
actuum illius aut Vitae scriptorum prodidit. Auctor
Vitae ejus initio cap. 1, <em>nobili</em> illum <em>gentis Anglorum
prosapia exortum asserit.</em> Et rursum num. 7 ejusdem
cap. indicat, tyrones scholae Eboracensis, inter quos
et Alcuinus numerabatur, e classe nobilium fuisse:
<em>erat, inquit Ecgberto praesuli,</em> cujus disciplinae puer
quoque Alcuinus traditus fuerat, <em>ex nobilium filiis
grex scholasticorum.</em> Haec generis beati Alcuini nobilitas
<nobr><sub></sub></nobr> inde maxime elucet, quod stirpi sancti Wiligis,
patris sancti Willibrordi cognatione junctus fuerit,
ac eo titulo cellam maritimam a sancto Wiligiso in
promontoriis, mari Oceano et Humbri fluvio vicinis,
constructam, ac deinceps a posteris suis possessam,
ipse <em>legitima</em> (haereditaria, ut interpretor) successione
obtinuerit, prout ipse testatur in epist. ad
Beornradum, Vitae sancti Willibrordi in hac editione
praefixa, et cap. 1 Vitae ejusdem. Porro de nobilitate
generis sanctorum Wiligisi et Willibrordi Alcuinus
in elegia, Vitae hujus sancti apposita, seu cap. 33,
et de sancto Willibrordo ita canit:

</p><p><em>Nobilis</em> iste fuit <em>magna de gente sacerdos.</em>

De sancto Wiligiso vero:

</p><p>Vir fuit in populo dignus, cognomine Wilgis, 
<br>In Transhumbrana <em>nobile gente degens.</em>
</p><p>Hinc B. Alcuinus Carolo Magno ipsum sub spe
amplae mercedis vocanti respondit: <em>Libenter etiam</em>
<nobr><sub></sub></nobr> paterna in regione mea non modica haereditate ditatus,
hac spreta, tibi ut prodessem, hic pauper stare delector.
Vitae cap. 2, num. 12.
</p><p>VII. Et haec quidem pauca, nec plura de beati Alcuini
genere; de parentum vero ejus nomine ac conditione
nihil nobis aetas indulsit. Fratres tamen et
sorores in Anglia habuit, quod ipse satis aperte
indicat in epist. 102 (nunc 130), ad Aquilam, in qua
huic intimo suo amico singularem, quo ipsum amplectebatur,
amorem significans scribit: «Credas
velim, Pater dulcissime, quod non tanta suavitate
fratrum vel sororum litterulas legere potui ultramarinas,
quanta tuae dilectionis transalpinas: nec tale
post eos taedium fatigat cor meum, quale post tuae
faciei visionem amabilem.» Inter fratres porro illius
germanos an censendus sit idem Aquila seu Arno,
episcopus primum ac deinde primus archiepiscopus
Salisburgensis, quocum beatus Alcuinus per
frequentes epistolas omnia sui pectoris arcana communicavit,
non concordant scriptores. Viri quidam
<nobr><sub></sub></nobr> celebres, Mabillonius, lib. XXIII Annal., pag. 87; et
in Elogio hist. ad Vit. beati Alcuini, cap. 1, num. 3;
Rivet., Hist Lit. Franc., tom. IV, pag. 296; Ceillier,
<em>Hist.</em> Gén. des auteurs sacrés, tom. XVIII;
Quercetanus in praefat., cap. 1, num 1, D. Catelinot
in ms., nihil haesitantes pronuntiant, beatum Alcuinum
Arnonis ejusdem fratrem germanum fuisse.
Unicum pene, quo illi ad id asserendum moventur,
argumentum, ducitur ex epistola 86 (nunc 91), quae
inscribitur: <em>Charissimo germano meo Aquilae antistiti
Albinus salutem, et ex epist.</em> 78 (nunc 83),
ad
fratres Juvavenses, ubi Aquilam illorum quidem patrem
et pastorem, suum vero germanum vocat:
«olim, inquit, pio Patri Aquilae pontifici, germano
meo, pastori vestro, etc.» Huic nihilominus opinioni
contradicunt alii pariter celebres scriptores,
Cointius, Pagius, Hansizius et alii, qui vocabula
illa fratris ac germani non de sanguinis, sed de animorum
conjunctione accipienda esse recte judicant.
<nobr><sub></sub></nobr> Legenti enim epistolas Alcuini ad Aquilam, ait Hansizius
Germ. Sacrae tom. II, pag. 102, num. 12, satis
apparet Alcuinum de industria collegisse titulos
omnes exprimendae sincerissimae charitatis et amicitiae
qua in Arnonem tanquam alter Pylades ferebatur,
quas amoris significationes supervacaneum
sane erat fratri consanguineo toties ingerere. Praeterea
haud vero simile est, prout D. Mabillonio videbatur,
Arnonem in Britannia, quae Alcuini patria
fuit, natum; sed potius Saxonem vel Bojum fuisse,
et adolevisse in gremio ecclesiae Frisingensis, ut
idem vir cl. D. Hansizius argumentis haud contemnendis
contendit ibidem, num. 1 et seqq. Committere
haud possum quin hujus aliorumque doctorum virorum
judicio meum quoque adjungam, cui ex sequentibus
insuper rationibus robur addi posse existimo. Etenim
in epistolis 76 (nunc 91) et 92 (nunc 108) Alcuinus
ipsemet sat aperte declarat quo sensu Aquilam
fratrem suum appellet, charitate nimirum, non consanguinitate.
<nobr><sub></sub></nobr> In priori enim exoptat ut verba salutationis
in chartula per manus currentis viatoris
citius veniant ad «filium charitatis meae, qui est
pater meritis, frater charitate, filius aetate.» In posteriore
quoque Aquilam rogat, ut ne velit oblivisci
«patrem senio, filium meritis, fratrem charitate.»
Et initio epist. 115 (nunc 154) explicare videtur se
potius fideli familiarique consuetudine quam nativa
germanitate suo Aquilae conjunctum esse, ait enim:
«Solet charitas olim germanitate fideli compacta
novis saepius litteris reformari, ut firma agnoscatur
in fide, quae est dulcis in consuetudine.» Similiter
epistolam 177 (nunc 118) <em>dilectissimo filio Aquilae
inscriptam ita incipit:</em> «Scio te patrem esse dignitate
et meritis, sed ex charitatis dulcedine (filii) tibi
nomen imposui, quia nihil debet patri charius esse,
quam filius.» In his omnibus plane nihil apparet
unde concludi possit beatum Alcuinum Aquilam
suum agnovisse fratrem consanguineum, sed semper
<nobr><sub></sub></nobr> illum eo affectu appellasse fratrem, quo filium,
nimirum ex dulcedine charitatis. Imo ex verbis
epist. 102 (nunc 130) paulo ante citatis potius intelligitur
Aquilam a beato Alcuino in fratrum numero
non computari; ibi siquidem contestatur
<em>Aquilae dulcissimo Patri quod magis illius epistolis
delectetur, quam iis quas a fratribus ac sororibus
suis in Britannia relictis acciperet.</em> Si aeque illum
fratrem naturalem habuisset, alio certe stylo usus
fuisset, ex quo intelligi possit se Aquilam fratrem
inter alios fratres habere chariorem. Si vero cuipiam
placuerit, haec ipsa epistolae 102 verba interpretari
de fratribus ac sororibus non naturalibus,
sed affectu dilectionis ita vocatis, non repugnabo:
hoc ipso etenim innotescet, quo sensu beatus Alcuinus
alios quoque amicos, et maxime Aquilam
suum appellare fratres consueverit.
</p><p>VIII. Cognitis jam iis quae de patria, parentibus
ac fratribus beati Alcuini ex citatis documentis elicere
licuit, nullam diligentiam intermisimus, qua
<nobr><sub></sub></nobr> vel ex vita ejus primaeva, vel ex Alcuini ipsius scriptis,
vel ex aliis vetustis monumentis tempus aut
annus nativitatis illius erui ac determinari possit;
verum nullibi certi quidpiam ad hoc praestandum
subvenit. Celebriores nostrae aetatis scriptores in eo
fere conveniunt, beatum Alcuinum ante obitum
Ven. Bedae, hoc est, ante annum 735 vix natum
fuisse. Mabill. lib. XXI Annal., num. 17, pag. 94, et
lib. XXIII, num. 37, pag. 187; Rivet. Hist. Lit. Franc.
tom. IV, pag. 295; Ceillier Hist. Gén. des auteurs
sacrés, tom. XVIII, pag. 248. Illi ergo annum nativitatis
beati Alcuini circa annum 735, quo, ut
paulo inferius patebit, Ven. Beda obiit, constituunt;
quorum calculum et nos vel idcirco sequimur, quod
is cum reliquis actis vitae suae optime conveniat
et in nullo dissentiat. 
</p><p>
</p><h4>CAPUT II.</h4>
<em>Beati Alcuini educatio et magistri.</em>
<p><nobr><sub></sub></nobr> IX. Beatum Alcuinum Eboraci ut natum, ita et
educatum fuisse supra cap. 1, num. 5, ostendimus.
Exactis prope in monasterio ibidem annis pueritiae,
haustisque primis scientiarum elementis, cum jam
psalmorum lectionem memoriter teneret, traditur
disciplinae Hechberti seu Egberti illius sedis archiepiscopi,
fortioribus jam scientiarum ac pietatis cibis
alendus, ut scribit Vitae ejus auctor cap. 1, num.
7. Successerat praesul ille religiosissimus Wilfrido
juniori solitudinem petenti in cathedra Eboracensi non
anno 735, ut Alfortus ad hunc annum, num. 18, et ad
annum 738 num. 1, contendit, sed anno 732, prout
testatur vetus scriptor, qui post Bedam historiam
Anglorum continuavit et ad hunc annum, quo Cymbertus
Lindisfarorum episcopus obiit, etiam ordinationem
Ecgberti retulit. Constat porro ex ipso Alcuino
in poemate de episcopis Eboracensibus Ecgbertum
sedem Eboracensem tenuisse annis triginta
quatuor:

</p><p><nobr><sub></sub></nobr> Rexit hic ecclesiam triginta et quatuor annis.

Ex consensu vero auctorum indubium est, ut ipsemet
Alfortus fatetur, Ecgertum obiisse anno 766.
Ab hoc anno si illos 34 subtraxeris, remanet annus
732 initi regiminis episcopalis. Hic episcopus Ecgbertus,
quem Malmesburiensis omnium artium liberalium
armarium vocat, in monasterio suo scholam
constituit filiorum nobilium, quorum alii artis grammaticae
rudimentis, alii disciplinarum liberalium
studiis, alii divinarum Scripturarum scientia instruebantur.
Hos omnes condiscipulos suos Alcuinus
litterarum ac pietatis studio anteibat; suo vero magistro
cum tanta confidentia et fidelitate adhaerebat,
ut nihil ageret quod magistri auctoritas non probasset:
adeo ut arcana quoque cordis sui, imo et stimulos
libidinis, quibus aliquando impetebatur, eidem
aperire non erubesceret, non ignarus illius
quod sanctissimus monachorum legislator Benedictus
cap. 8 suae regulae suis sectatoribus praescripsit,
<nobr><sub></sub></nobr> «ut malas cogitationes cordi suo advenientes abbati
non celent suo.» Quod sane praesentissimum remedium
est pro domandis tentationibus illis periculosissimis.
</p><p>X. Ecgberto anno 766 XIII Kal. Decembris mortuo
Alcuinus «divino munere Elcbertum seu Aelbertum
virum beatum et clarum loco amissi magistrum
accepit,» ut scribit auctor Vitae cap. 2, num. 9,
quod non ita intelligendum esse censeo, quasi Aelbertus
ille modus docendi in schola Eboracensi non
obtinuerit vivente adhuc Ecgberto, sed primum post
illius obitum. Illum enim magistrum scholae Eboracensis
ab Ecgberto adhuc in vivis agente rectorem
constitutum fuisse ipse Alcuinus testatur in poemate
de Pont. Eborac., ubi postquam narravit Aelbertum,
jam sacerdotem ordinatum, suo pontifici semper
individuum comitem adhaesisse, addit:

</p><p>A quo defensor clero decernitur omni, Et simul Euborica praefertur in urbe magister.

<nobr><sub></sub></nobr> Quamvis ergo Ecgbertus apostolico zelo ductus nunquam
a munere docendi pueros et adolescentes cessaverit,
praecipuam tamen scholarum curam, sollicitudine
suae ecclesiae plurimum impeditus, Aelberto
demandavit, cui etiam maxime tanquam proprio
ac praecipuo suo magistro, Alcuinus omnem pene
suum in litteris profectum in eodem poemate refert
acceptum. Hinc illum a sapientia, doctrina et munere
docendi unice depraedicat, ostendens quas ante
adeptum episcopatum varii generis disciplinas docuerit;
quod exteras etiam regiones adierit:

</p><p>Sophiae deductus amore; Si quid forte novi librorum seu studiorum
Quod secum ferret, terris reperiret in illis.

In hac peregrinatione litteraria Aelbertus, opinor,
Alcuinum adolescentem comitem habuit; de hac
enim interpretor initium epistolae 222 (nunc 53),
ubi ait, se olim magistri sui vestigia secutum apud
Corbeienses [<em>An Morbacenses?</em>] divertisse, illiusque
<nobr><sub></sub></nobr> congregationis laudabilem conversationem vidisse
et amasse. Vid. notas ad eamdem epistolam.
Narrat praeterea Alcuinus in cit. loc. quod Aelbertus
ex illo itinere rediens pastoralem quidem curam
sumere compulsus sit, nihil tamen in illo munere
a studio legendi ac docendi remiserit:

</p><p>Sed neque decrevit, curarum pondera propter, Scripturas fervens industria prisca legendi, Factus utrumque, sagax doctor, pius atque sacerdo.

Demum narrat quod idem Aelbertus praesul plenus
dierum ac meritorum ante obitum suum Eanbaldo
condiscipulo suo pontificale decus, sibi vero librorum
gazas, seu bibliothecae optimis libris refertae
curam ipsumque scholae regimen tradiderit. De quo
redibit sermo infra cap. 4.
</p><p>XI. Quoniam de magistris beati Alcuini sermonem
coepimus, inquirere porro baud supervacaneum,
imo necesse erit, num iis quoque Ven. Beda sit accensendus?
quod quidem scriptores anterioris aetatis
<nobr><sub></sub></nobr> pene omnes veluti indubitatum supponunt, recentiores
vero omnia ad severiorem crisin vocantes
refutant, et gravibus rationibus demonstrant Ven.
Bedam obiisse prope annum 735 quo beatum Alcuinum
vix natum, aut certe disciplinis severioribus
minus aptum adhuc fuisse credunt. Certe puer erat
cum primo traditus fuit disciplinae Ecgberti archiepiscopi
Eboracensis anno 732, ut paulo ante diximus,
ordinati. Obiit vero Ven. Beda primis annis episcopatus
ejusdem antistitis, uti constat ex ipsius Alcuini
testimonio in fine hujus cap. referendo: nimirum
anno 735 triennio post Ecgberti ordinationem,
quando Alcuinus lucem vix aspexisse creditur, aut
certe, ut primum diximus, puer erat.
</p><p>XII. Verumenimvero de aetate Ven. Bedae longe
aliter sentit celebris scriptor Franciscus Chiffletius
in dissertatione, quam novae suae editioni Hist. Eccles.
Gentis Anglorum a Ven. Beda compilatae praemisit,
ubi pluribus argumentis evincere conatur,
vir doctus, Ven. Bedam vitam suam usque ad annum
<nobr><sub></sub></nobr> 762 produxisse, ac demum nonagenarium obiisse,
ut vitae Alcuini scriptor testatur. Quod si verum sit,
tunc sane aetas haud repugnaret, quin Alcuinus potuerit
esse Bedae discipulus; eo siquidem anno 762,
ipse prope triginta annos aetatis numerasset. Haec
ergo Chiffletii singularis sententia absque discussione
praeteriri nequit.
</p><p>XIII. Praecipuum et pene unicum quo haec illius
sententia niti videtur fundamentum structum est super
testimonio, quod nullam, ut ipse putabat, patitur
exceptionem, testis nimirum oculati, qui viro
beato in extremis constituto astitit, Cuthberti scilicet
ejus discipuli, cujus exstat de transitu Ven. Bedae
epistola ad Cuthwinum, edita saepius, et apud Mabillonium
Act. SS. saec. III Ben., part. I, pag. 537, et
emendatior, ut praetenditur, a Chiffletio cit. opere,
cap. 2 dissertationis, pag. 11. Argumentum suum
Chiffletius ita instruit cap. 1, p. 4: «Cuthbertus diserte
ait Bedam beatam animam exhalasse <em>quarta</em>
<nobr><sub></sub></nobr> feria ad vesperam, septimo Kal. Junii, sive die mensis
Maii 26 accurate. Fuit enim anno Christi 762
Pascha 18 Aprilis, Ascensio Maii 27. Quod ergo praemiserat
Cuthbertus, vitam duxisse usque ad diem
Ascensionis Dominicae, exclusive intelligendus est,
vel accipiendus de die ecclesiastico Ascensionis, qui
a primis vesperis, adeoque a feria quarta exeunte incipiebat.»
Ita Chiffletius. Ast nescio qua subreptione
deceptus vir doctus asserere potuerit Cuthbertum
diserte dixisse: <em>Bedam beatam animam exhalasse</em>
quarta feria ad vesperam, VII <em>Kalendas Junii.</em> Feriam
quartam enim illo Kalendarum Junii die accidisse, in
Cuthberti epistola minime legimus; sed sat aperte
ibi dicitur, festum ipsum Ascensionis illo die, VII Kal.
Junii, celebratum fuisse. Postquam enim Cuthbertus
circa epistolae initium narravit Bedam duabus fere
ante Resurrectionis festum hebdomadis morbo correptum
vitam duxisse <em>usque ad diem Ascensionis, id
est, septima Kal.</em> Junii (ita enim ibi verba nectit)
<nobr><sub></sub></nobr> post longius intervallum narrat, quod <em>feria quarta a
mane usque ad vesperam diem duxerit,</em> ac demum decantans
<em>Gloria Patri, etc.,</em> spiritum e corpore ultimum
exhalaverit. Haec profecto narratio sensum quem D.
Chiffletius comminiscitur haud insinuat, nimirum Ven.
Bedam animam exhalasse <em>feria quarta ad vesperam</em>
VII <em>Kal.</em> Junii; sed hunc unice, ut textus habet, <em>vitam
duxisse usque ad diem Ascensionis Dominicae, id
est, septimam Kal.</em> Junii. Quod idem plane sonat,
ac si dixisset: Vitam duxit usque ad diem Ascensionis,
id est, usque ad VII Kal. Junii, ita nimirum, ut
ex mente Cuthberti eadem fuerit dies septima Kal.
Junii et dies Ascensionis Dominicae. Testimonium
igitur Cuthberti, in quo D. Chiffletius maximum suae
sententiae praesidium collocabat, illi potius refragatur,
quia dies Ascensionis ex computi legibus non
anno 762, sed anno 735 in diem 26 Maii, hoc est, VII
Kal. Junii, incurrit.
</p><p>XIV. Cum igitur praecipuum argumentum, quo cl.
<nobr><sub></sub></nobr> Chiffletius obitum Ven. Bedae ad annum 762 usque
producere voluit, illius intentioni minime faveat, sed
ex illo Cuthberti testimonio potius relatio auctoris
Chronologiae Hist. Gent. Angl. adjectae, Simeonis
quoque Dunelmensis seu Turgoti libr. II de Dunelm.
eccles. cap. 4. Stubesii Dominicani in Act. Pont.
Eborac. atque virorum doctissimorum, Pagii Mabillonii
aliorumque recentiorum criticorum sententia,
qua obitus Bedae in anno Christi 735 statuitur, confirmetur;
reliqua argumenta, quibus D. Chiffletius
ex testimonio scriptoris Vitae Alcuini, ex Carthusianorum
Coloniensium additione ad Martyrologium,
ex epitaphio Bedae a Wione Ligni Vitae libr. V, cap.
101 relato, ac demum ex epistolis quibusdam Lulli
archiepiscopi Moguntini, Bedam nonagenarium obiisse
probare contendit, omne ad id persuadendum pondus
amittunt. Nam additiones illae Carthusianorum
Coloniensium ad Usuardi Martyrologium recentiores
sunt quam ut fidem contra tot alia antiquiora testimonia
facere queant, ut pote factae ac editae primum anno
<nobr><sub></sub></nobr> 1521, ut ipsemet Chiffletius fatetur. Similiter recentius
est epitaphium illud apud Wionem, in quo legitur
incomptus hic versus:

</p><p>Annos in hac vita ter duxit vitae triginta,

quodque sacris reliquiis Bedae inditum fuisse monet
Wion, postquam e Girvo, ubi primum sepultae jacebant,
Dunelmum translatae fuere circa annum millesimum,
trecentis prope annis post ven. viri obitum:
nihil vero ejusmodi legitur in altero epitaphio, quod
ex cod. Thuanaeo edidit Mabill. ad Vitam Ven. Bedae,
pag. 539. Vide etiam Acta SS. Antverpiensia ad diem
27 Maii, not. e. Occasionem erroris de Bedae aetate
nonaginta annorum abs dubio praebuit scriptor Vitae
beati Alcuini, quem etiam pro sua opinione D. Chiffletius
adhibuit, scribens cap 1, num. 7 Bedam <em>nonagenarium
ad Dominum migrasse.</em> Verum scriptor ille
sat clare significat, se de ea re nihil certi habere,
<nobr><sub></sub></nobr> sed ex quorumdam narratione id accepisse ait; non
ergo a Sigulfo Alcuini discipulo ac socio, a quo reliqua
beati Alcuini acta didicerat, eam quoque notitiam
de aetate et obitu Ven. Bedae hausit, sed ab aliis quibusdam,
quorum fidei id dubius reliquit. Similem
fabulam ex aliorum relatione idem scriptor ibi subjunxit
de tempore quod Beda in scribendis libris suis
insumpsit: «Decimo nono aetatis suae anno, inquit,
levita, trigesimo vero sacerdos efficitur, a quo tempore,
quae ante per triginta annos didicerat Ecclesiae
profutura usque quinquagesimo nono, cum sudore
non inerti, dignis memoria libris inserere proprio
stylo studuit. Per alios autem triginta annos, ferunt
ea, quae scripserat, correxisse.» Figmentum! evilescit
sane penitus hoc praefati scriptoris testimonium,
dum ibidem scribit, Bedam anno 731, die Ascensionis
Dominicae, VII Kal. Junii obiisse, et nonagenarium
ad Dominum migrasse, ubi scriptor ille multipliciter
allucinatur. Quomodo enim scribitur (verbis utor
<nobr><sub></sub></nobr> ipsius D. Chiffletii l. cit. pag. 6) Beda obiisse anno
Christi 731 nonagenarius, qui anno eodem testatur,
fuisse se annorum non amplius quinquaginta novem?
Aut quomodo dici potest, obiisse Beda anno 731, die
Ascensionis Dominicae, et VII Kal. Junii, cum ex veteris
computi regulis certissimum sit, illo anno 731
Ascensionem Domini non VII Kal. Junii, sed VI Idus
Maii evenisse? Allucinationem quidem istam D. Chiffletius
non auctoris, sed librarii vitio tribuendam, et
idcirco loco 731 legendum existimat 762 prout ipsum
auctorem scripsisse non dubitat. Verum quis non
palpet hanc Chiffletii conjecturam, nullo adhibito
idoneo argumento, ex praecepta semel opinione manasse.
Testimonium ergo scriptoris Vitae beati Alcuini
tam evidenter allucinantis pro confirmatione
opinionis Chiffletianae ineptum et inidoneum
est.
</p><p>XV. Demum haud majoris ponderis est argumentum
quod D. Chiffletius ex quibusdam epistolis beati
<nobr><sub></sub></nobr> Lulli archiepiscopi Moguntini, quae inter Bonifacianas
tom. XIII, Bibl. Patrum ex editione Nicolai Serrarii
recensentur, instruit, ex quibus vir doctus evincere
contendit, Ven. Bedam non nisi post martyrium
sancti Bonifacii e vita migrasse, atque adeo ultra annum
755 in vivis egisse et nonagenarium obiisse. Ita
vero ipse loc. cit. pag. 6 et 7 ex epistolis 89, 95, 111
et 150 ratiocinatur: «Epistola 150, in qua Beda
<em>nuper in Ecclesia fulsisse dicitur, male sancto Bonifacio
Moguntino in editis ascripta est, cum vere sit
Lulli ejus successoris, quod gemina ratione sic
ostendo:</em> prior petitur ex tribus epistolis supra memoratis.
Per primam petierat Lullus a Cuthberto
omnia Bedae opuscula, e quibus cum pauca obtinuisset,
quorum mentio in epistolis 89 et 95, supererat,
ut reliqua quae sibi deerant postularet, hoc vero facit
epistola illa 150. Altera ratio est quod constet
Bedam Bonifacio fuisse superstitem; etenim Bonifacius
glorioso martyrio vitam sibi in coelum stravit
<nobr><sub></sub></nobr> anno Christi 755. Porro Lullus post Bonifacium jam
episcopus misit pallam holosericam ad cohonestandas
Bedae recens exstincti reliquias: ejusdem ergo Lulli
est epistola illa ad Cuthbertum abbatem, quae est in
collectione centesima quinquagesima, in qua Bedae
<em>nuper in Ecclesia lucentis, adeoque tunc vita jam
perfuncti, mentionem facit.</em>» His praemissis ita concludit
Chiffletius: «Cum igitur ex his liquido appareat
Bedam in vivis fuisse ultra annum Christi 755,
examussim aetas ejus nonagenaria quam ex ejus epitaphio
aliisque argumentis astruximus, obitum ejus
defigit anno 762 qui fuit Lulli post Bonifacium sedentis
septimus.»
</p><p>XVI. Mirum certe est Chiffletium ex rationibus levissimis
et pene nullis epistolam 150 collectionis illius,
sancto Bonifacio abjudicare, et beato Lullo vindicare
voluisse. Prior quidem ratio probat Lullum ita scribere
potuisse, uti scripsit auctor epistolae 150, non
vero probat Lullum, et non Bonifacium, ita revera
scripsisse. Altera ratio est aperta petitio principii.
<nobr><sub></sub></nobr> Lullum enim esse epistolae 150 auctorem inde concluditur,
quod ipse jam episcopus post sanctum Bonifacium
anno 755 martyrio coronatum, illam scripserit,
et cum illa miserit pallam holosericam ad cohonestandas
Bedae recens exstincti reliquias. Imo Bonifacium
Bedae fuisse superstitem ex aliis certe genuinis
ejusdem epistolis, in collectione illa saepius memorata
8 et 9, evincitur. In prima siquidem vir sanctus
petit ab Egberto archiepiscopo Eboracensi ut sibi ex
opusculis Bedae aliquos tractatus conscribere et dirigere
dignetur, «quem, inquit, nuper, ut audivimus,
divina gratia in vestra provincia fulgere concessit.»
In epistola 9 ab Huetberto abbate similiter «rogat, ut
aliqua de opusculis sagacissimi investigatoris Scripturarum
Bedan monachi, quem nuper in domo Dei, inquit,
apud vos . . . fulsisse audivimus conscripta nobis
transmittere dignemini.» Sicut ergo Chiffletius
ex verbis epistolae 150, quibus mentio fit Bedae <em>nuper
in Ecclesia lucentis, infert ipsum tunc vita jam defunctum,</em>
<nobr><sub></sub></nobr> ita ex simili mentione, quam facit sanctus
Bonifacius in epistolis 8 et 9 recte infertur, Bedam
ante martyrium sancti Bonifacii, atque adeo ante annum
755 obiisse: et cum sanctus Bonifacius in praefatis
epistolis eodem stylo utatur, quo utitur auctor
epistolae centesimae quinquagesimae, nulla causa subest
cur haec, de cujus auctore nemo ante D. Chiffletium
dubitavit, eidem sancto Germanorum apostolo
abjudicetur. Advertendum vero hic esse moneo, epistolam
150 praefatae collectionis, quam Serrarius tanquam
ineditam ex Baronio tom. IX Annal. pag. 96
descripsit, non differre ab epist. 9 ejusdem collectionis,
sed unam eamdemque esse cum illa, cum hac solum
differentia, quod ubi in priori, nempe 150, legitur:
«Rogamus, ut reliqua, etc.» in posteriori nempe 9
legatur: «Rogamus ut aliqua, etc.;» et ubi in ista
legitur: «Et si vobis laboriosum non sit, ut cloccam
unam transmittatis,» in illa legatur: «ut
eorum unum (apud Baronium, partem unam) nobis
<nobr><sub></sub></nobr> grande solatium peregrinationis nostrae transmittatis.»
</p><p>XVII. His quae hucusque adversus D. Chiffletium
disputavimus robur accedit insuperabile ex testimonio
ipsius Alcuini, qui in Poemate de Pontif. Eborac.
scribit Bedam obiisse primis annis episcopatus Egberti
illius Ecclesiae archiepiscopi. Ita ibi canit:

</p><p><em>Temporibus primis praefati praesulis almi, Presbyter eximius meritis cognomine Beda.</em> Astra petens clausit praesentis lumina vitae.

Egbertus, ut supra monstravimus cathedram Eboracensem
conscendit anno 732, obiit vero anno 766;
Bedae ergo vita attingere non potuit, ut Chiffletio visum
est, annum 762, qui non ad primos, sed ad ultimos
annos episcopatus Egberti pertinet.
</p><p>XVIII. Verum longior singularis illius sententiae D.
Chiffletii discussio supervacanea fortassis, et ab hoc
loco extranea cuiquam videri possit; illam tamen ob
ipsam illius singularitatem praeterire non potuimus,
<nobr><sub></sub></nobr> ut jam nihil dubii relinquatur beatum Alcuinum circa
annum 735 Ven. Bedae, jam anno eodem defuncti, discipulum
esse non potuisse. 
</p><p>
</p><h4>CAPUT III.</h4>
<em>Beati Alcuini professio monastica ex observationibus
D.</em> Mabillonii
<p>XIX. Postquam in prioribus capitibus ostensum
fuit, beatum Alcuinum in ecclesia Eboracensi sub
magisterio Egberti et Aelberti ab infantia educatum,
nutritum, ac virtutibus scientiisque excultum fuisse,
hoc loco incongruum haud videbitur inquirere, quodnam
ibi genus vitae, canonicorum videlicet seu clericorum,
an monachorum professus fuerit. Et hoc quidem
argumentum Mabillonius a nemine suo tempore
tractatum invenit, licet scriptores quidam, praesertim
Benedictini, virum beatum suis accenserent,
nonnullis recentioribus contradicentibus. Quapropter
vir ille celeberrimus et in similibus rebus tractandis
<nobr><sub></sub></nobr> exercitatissimus, id argumenti in elogio ad Vitam
beati Alcuini accuratius tractandum sibi sumpsit,
atque utriusque partis rationes, non quae hactenus
prolatae sint, sed quae proferri possint, bona fide in
medium adduxit, quas hoc loco in compendium contractas
exhibere lectoribus gratius fore duximus,
quam si easdem cum omni sua prolixitate, vel nostras,
in materia a viro illo celeberrimo pene exhausta,
obtrudere voluissemus. Pauca nihilominus,
quae firmandae D. Mabillonii sententiae apta fore credidimus,
nonnunquam immiscere placuit.
</p><p>XX. Primo loco Mabillonius invicte probat, Alcuinum
in ecclesia Eboracensi non solum educatum,
verum etiam illi tanquam membrum incardinatum
et astrictum fuisse; quod nemo non concedet, qui
epistolas Eboracensibus fratribus ab ipso scriptas
perlegerit. In epistola enim alias 7 (nunc 6) illius
ecclesiae filium se profitetur, non tantum ob gratiam
educationis aut subjectionis (quo nomine omnes
<nobr><sub></sub></nobr> Christiani matris Ecclesiae filii dici possunt) sed adoptionis
causa, qua illorum congregationi tanquam
membrum et ejusdem ovilis, domus, familiaeque particeps
aggregari meruit. In illa communitate continuo
vitam duxit, ad illam quandoque peregrinatus obedientia
tractus reversus est; ibi bibliothecae custos,
ibi scholae moderator fuit, quod officium in communitatibus
religiosis extraneis, si domestici ad hoc
idonei reperiuntur, rarius committi solet. Inde venit
quod Alcuinus, mortuo Eanbaldo seniore archiepiscopo
Eboracensi, dum ipse in Gallia versabatur, ad
electionem novi praesulis vocatus fuerit: ad quam
quo minus accedere potuerit, febrium acerbitatem
et tardationem regis in Saxonia impedimento fuisse
scribit in epist. 48 et 49 (nunc 54 et 55).
</p><p>XXI. Haec cum ita se habebant, dubitari jam minime
potest quin beatus Alcuinus institutum illud,
quod in illa ecclesia et communitate tunc vigebat, professus
sit. Institutum vero illud <em>primo monasticum</em>
<nobr><sub></sub></nobr> fuit. Nam Ven. Beda in epist. ad Egbertum antistitem,
Eboracensem congregationem <em>monasterium vocat:</em>
ibi servabatur <em>regularis vitae disciplina.</em> In epistola
enim 5 (nunc 6) Alcuinus fratres Eboracenses ad
illius observantiam adhortatur: «Regularis, inquit,
vitae vos ordinet disciplina.» Quibus verbis ipse monasticam
disciplinam intelligit; addit enim: «et
ecclesiasticae pietatis moderatio venerabiles efficiat:»
ubi differentiam regularis ab ecclesiastica seu clericali
disciplina insinuat, et ad utramque hortatur,
quia utramque illi fratres profitebantur. Ibi similiter
eos, uti alios monachos in aliis epistolis, hortatur
ad humilitatem et obedientiam, quae sunt virtutes
monachis propriae et monasticae vitae fundamentum.
Porro in poemate de Episcopis Eboracensibus
Wilfridum juniorem, antequam episcopus ordinatus
fuisset, Euboricae <em>vicedomnum et abbatem fuisse ait,
quia nimirum in ecclesiis cathedralibus monachorum,
praeter episcopum erat etiam abbas,</em> qui regularis
<nobr><sub></sub></nobr> vitae maxime curam gerebat. Ibidem Aelbertus,
Wilfridi post Ecgbertum successor in <em>monasterio</em>
 (nempe Eboracensi) a puerilibus annis traditus, et
post exactos annos decem pontificatus eadem monasterii
septa, ut Deo soli serviret, repetiisse perhibetur.
Demum sanctus Liudgerus Eboraci, Alcuino
praeceptore, <em>in monasterio monachorum eruditus
fuisse memoratur in anonymi libello de Vita sancti
Liudgeri apud Mab.</em> Act. SS. saec. IV Bened. part. I,
pag. 37, cap. 5. Ergo in Eboracensi congregatione
monasticum institutum tunc viguit; et quidem <em>secundo
Benedictinorum.</em> Nam sanctus Wilfridus I
archiepiscopus Eboracensis in sua dioecesi regulam
sancti Benedicti invexisse, et ejus ope instituta ecclesiarum
meliorasse perhibetur ab Eddio Stephano
apud Mabill. ibidem in Vita sancti Wilfridi cap. 14,
quem locum idem Mabill. egregie illustrat ibi in observ.
praev. num. 10 et 11, pag. 673. Quid, quod Joan.
diaconus in Vita sancti Gregorii Magni, lib. IV, cap.
82 testetur, quod «tunc vix poterat in illis partibus
<nobr><sub></sub></nobr> monachus aliquis inveniri, a quo non observaretur
tam in proposito quam in habitu regula sancti Benedicti.
His ratiociniis D. Mabillonii aliud addere liceat
ex epist. 58 (nunc 73) ad Calvinum presbyterum, ex
qua intelligitur, illum fuisse membrum ecclesiae Eboracensis,
concurrens ad electionem episcopi illius
sedis; et illum cum monachis in cella sancti Stephani
monachum vixisse, ibi enim Alcuinus Calvinum adhortatur,
ut praeter virtutes alias, etiam discretioni
studeat, «quae, inquit, inter monachos mater virtutum
esse dicitur,» nempe in regula sancti Benedicti
cap. 64.
</p><p>XXII. <em>Repones.</em> Sigulfum et Fridugisum Alcuini
discipulos et in schola ecclesiae Eboracensis educatos,
habitu canonico usos fuisse. Respondet D. Mabillonius,
1o non tamen de illis 